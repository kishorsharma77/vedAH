+++
title = "०१ इमं नो"

+++

गाधी प्रार्थयते । हे जातवेदो जातप्रज्ञाग्ने नोऽस्माकं सम्बन्धिनमिमं यज्ञं पशुयागममृतेषु मरणधर्मरहितेषु यष्टव्यदेवेषु धेहि । तदधीनतया समर्पय । त्वं चेमा इमान्यस्माभिर्दीयमानानि हव्या हव्यानि हवींषि जुषस्व । सेवस्व । किञ्च होतर्देवानामाह्वातः । अग्निर्वैदेवानां होतेत्याम्नानात् । तादृश हे अग्नेः निषद्य वेद्यामुपविश्य प्रथमः सर्वेषामृत्विजामादिमः सन् मेदसो वपाख्यस्य हविषो घृतस्याज्यस्य च स्तोकानाम् । द्वितीयार्थे षष्ठी । मेदोघ्हृतयोर्येस्तोका विन्दवो विद्यन्ते तान्प्रकर्षेणाशान । भक्षय । पिबेत्यर्थः ॥ धेहि । दधातेर्लोटि रूपम् । जुषस्व । जुषी प्रीतिसेवनयोरित्यस्य लोट्यात्मनेपदिनो रूपम् । अशान । अश भोजन इत्यस्य लोटि हलः श्नः शानज्झौ । पा.३-१-८३ ॥ इति शानजादेशः । पश्चादतो हेरिति हेर्लुक् । निघातः । प्रथमः । प्रथप्रख्याने । प्रथम प्रथन्तेऽस्माद्द्वितीयादय इति । प्रथेरमच् । उ. ५-६८ । इत्यमच् । चित्वादन्तोदात्तः । निषद्य । षदलृ विशरणगत्यवसादनेष्वित्यस्य ल्यपि रूपम् । सदेरप्रतेरिति षत्वम् । लितीति प्रत्ययात्पूर्वस्योदात्तत्वं ॥ १ ॥