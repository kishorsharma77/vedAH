+++
title = "०४ प्राचीनं बर्हिः"

+++

यदिदं प्राचीनं प्रागञ्चितं प्राङ्मुखम् बर्हिरस्ति तदिदं पृथिव्या वेदिलक्षणाया वस्तोः। वस आच्छादने। तुन्प्रत्ययः। चतुर्थ्यर्थे बहुलं छन्दसिति षष्ठी। यद्वा। भावलक्षणे तोसुन् द्रष्टव्यः। वसनायाच्छादनार्थमह्नामग्रे पुर्वाह्णे प्रदिशा प्रकर्षेण दिश्यमानेन मन्त्रेणास्या प्राच्या दिशो व्रुज्यते। स्तूयते। आह्रियते। तथा च निगमः। त आ वहन्ति कवयः पुरस्तादित्यादि। तट्जाहृतं वरीय उरुतरं बर्हिर्वितरं विस्तीर्णतरं यथा भवति तथा विप्रथते। विविधमेव वेद्यां प्रस्तृतं भवति। तथा देवेभ्योऽदितये वेदिलक्शणायै पृथिव्यै च स्योनं सुखकरं भवति। विस्तीर्णे बर्हिषि देवाः सुखं निषीदन्ति॥४॥