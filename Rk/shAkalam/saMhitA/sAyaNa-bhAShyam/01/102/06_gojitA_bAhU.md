+++
title = "०६ गोजिता बाहू"

+++

हे इन्द्र तव बाहू हस्तौ गोजिता जयेन गवां लंभयितारौ । त्वं चामितक्रतुरपरिच्छिन्नज्ञानः सिमः श्रेष्ठः । तथा च शाट्यायनकम् । सिम इति वै श्रेष्ठमाचक्षत इति । यद्वा । सिदुः शत्रूणां बन्धकः । कर्मन्कर्मन् स्तोत ॄणां कर्मणि कर्मण्युपस्थिते शतमूतिर्बहुविधरक्षणोपेतः खजङ्करः । खजति मथ्नाति पुरुषानिति खजः सङ्ग्रामः । तस्य कर्ता । अकल्पः कल्पेनान्येन रहितः । स्वतन्त्र इत्यर्थः । ओजसा सर्वेषां प्राणिनां यदोजो बलमस्ति तेन सर्वेण प्रतिमानं प्रतिनिधित्वेन मीयमानः । यस्मादेवङ्गुणविशिष्ट इन्द्रोऽथातः । कारणात्सिषासवो धनं लब्धुकामा जना विह्वयन्ते । विविधमाह्वयन्ति ॥ गोजिता । गा जयत इति गोजितौ । सुपां सुलुगिति विभक्तेराकारः । सिमः । षिञ् बन्धने । अस्मादौणादिकोमक् । खजङ्करः खज । मन्थे । पचाद्यच् । क्षेमप्रियमद्रेऽण् च (पा ३-२-४४) इति चशब्दस्यानुक्तसमुच्चयार्थत्वात् खजशब्दोपपदादपि करोतेः खच् । अरुर्द्विषदजन्तस्येति मुम् । कृदुत्तरपदप्रकृतिस्वरत्वम् । अकल्पः । नञ्सुभ्यामित्युत्तरपदान्तोदात्तत्वम् । सिषासवः । वन षण संभक्तौ । सनि सनीवन्तर्धेति विकल्पनादिडभावः । जनसनखनां सन्झलोरित्यात्वम् । द्विर्वचनादि । सनाशंसभिक्ष उः (पा ३-२-१६८) इत्युप्रत्ययः । सति शिष्टत्वात्तस्यैव स्वरः शिष्यते ॥ ६ ॥