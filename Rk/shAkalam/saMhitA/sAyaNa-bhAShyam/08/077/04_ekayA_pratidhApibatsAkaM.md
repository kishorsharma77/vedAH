+++
title = "०४ एकया प्रतिधापिबत्साकं"

+++

अयमिन्द्रः एकया एकेन प्रतिधा प्रतिधानेन साकं सह एकधैव त्रिंशतं सरांसि उक्थपात्राणीत्यर्थः । कीदृशानि सरांसि सोमस्यपूर्णानि सोमरसेन पूर्णानि । काणुका कान्तानि क्रान्तानिवा सोमेन कृतानिवा सोमपूर्णानि अपिबत् पीतवान् माध्यन्दिनसवने । याज्ञिकप्रसिध्यैवम् । नैरुक्तप्रसिध्यातु कालाभिमानीन्द्रः त्रिंशदपरपक्षस्याहोरात्रास्त्रिंशत्पूर्वपक्षस्य च सन्ति तानेकरूपमनुभवतीति एतत्सर्वमेकेन प्रतिधानेनापिबदित्यादि निरुक्ते तद्माख्यानेच स्पष्टमुक्तं तदत्र द्रष्टव्यम् ॥ ४ ॥