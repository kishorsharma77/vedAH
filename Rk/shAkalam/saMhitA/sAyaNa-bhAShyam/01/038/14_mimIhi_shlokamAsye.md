+++
title = "१४ मिमीहि श्लोकमास्ये"

+++

हे ऋत्विक्समूह आस्ये स्वकीयमुखे श्लोकं स्तोत्रं मिमीह । निर्मितं कुरु । तं च श्लोकं ततनः । विस्तारय । तत्र दृष्टान्तः । पर्जन्य इव । यथा मेघो वृष्टिं विस्तारयति तद्वत् । उक्थ्यं शस्त्रयोग्यं गायत्रं गायत्रीच्छन्दस्कं सूक्तं गाय । पठ ॥ मिमीहि । माङ् माने । जौहोत्यादिकः । व्यत्ययेन परस्मैपदम् । भृञामिदित्यभ्यासस्येत्वम् । आस्ये । असु क्षेपणे । अस्यते क्षिप्यतेऽस्मिन्नित्यास्यम् । कृत्यल्ल्युटो बहुलम् । पा ३-३११३ । इत्यधिकरणे ण्यत् । तित्स्वरितमिति स्वरितत्वम् । ततनः । तनु विस्तारे । लेट सिपि बहुलं छन्दसीति विकरणस्य श्लुः । लेटोऽडाटावित्यडागमः । इतश्च लोपः इतीकारलोपः । गायत्रम् । गायत्र्याः संबन्धि तस्येदमित्यण् । यद्वा । गायतस्त्रायत इति गायत्रम् । आतोऽनुपसर्गे कः ॥ १४ ॥