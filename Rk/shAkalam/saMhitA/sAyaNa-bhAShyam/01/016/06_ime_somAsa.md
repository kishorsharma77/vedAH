+++
title = "०६ इमे सोमास"

+++

इन्दुशब्द उन्दी क्लेदन इति धातोरुत्पन्नः । इन्दवः क्लेदनयुक्ता इमे वेद्यामवस्थिताः सोमासस्तत्तत्पात्रगताः सोमा बर्हिषि यज्ञेऽध्याधिक्येन सुतासः । अभिषुताः । हे इन्द्र सहसे बलार्थं तान् सोमान् पिब ॥ सोमासः । आज्जसेरसुगिति जुसोऽसुगागमः । इन्दवः । उक्तम् । सुतासः । पूर्ववदसुक् । संहितायां प्रकृत्यान्तःपादमव्यपर इति प्रकृतिभावात्परपूर्वत्वं न भवति । बर्हिषि । बृंहेर्नलोपश्च (उ २-११०) इतीस् । प्रत्ययस्वरः । ता इन्द्रेत्यत्र दीर्घादट समानपाद इतिरुत्वम् । यत्वयलोपौ । अनुनासिकः । सहसे । षह मर्षणे । असुनन्तो नित्त्वादाद्युदात्तः ॥ ६ ॥