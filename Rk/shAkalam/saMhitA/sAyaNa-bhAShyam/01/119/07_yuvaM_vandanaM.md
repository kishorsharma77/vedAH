+++
title = "०७ युवं वन्दनं"

+++

हे दस्रावश्विनौ युवं युवां जरण्यया जरया विर्ऋतं निःशेषेण प्राप्तं वन्दनमृषिं करणा कर्मणां कर्तारौ शिल्पकुशलौ युवां समिन्वथः । समधत्तम् । पुनर्युवानमकुरुतम् । तत्र दृष्टान्तः । रथं न । यथा कश्चिच्छिल्पी जीर्णं रथं पुनरप्यभिनवं करोति तद्वत् । अपि च विपन्यया स्तुत्या गर्भस्थेन वामदेवेन स्तुतौ सन्तौ क्षेत्रादा । आकारः समुच्चये । मातुरुदरलक्षणाज्जन्मस्थानाद्विप्रं मेधाविनं तमृषिं जनथः । जनयथश्च । तथा वां युवयोर्दंसना रक्षणात्मकं कर्मात्रास्मै विधते परिचरते यजमानाय प्र भुवत् । प्रभवतु । रक्षितुं समर्थं भवतु ॥ निर्ऋतम् । ऋ गतौ । कर्मणि निष्ठा । गतिरनन्तर इति गतेः प्रकृतिस्वरत्वम् । जरण्यया । जरणक्रियार्हा जरण्या । अन्त्यावस्थाच्छन्दसि चेति यः । करणा । करोतेरन्येभ्योऽपि दृश्यते (पा ३-३-१३०) इति युच् । इन्वथः । इवि व्याप्तौ । इदित्वान्नुम् । भौवादिकः । जनथः । जनी प्रादुर्भावे । णिच्युपधावृद्धिः । जनीजॄष् क्नसुरंज इति मित्त्वान्मितां ह्रस्व इति ह्रस्वत्वम् । छन्दस्युभयथेति शप आर्धधातुकत्वाण्णेरनिटीति णिलोपः । विपन्यया । पन स्तुतौ । अघ्न्यादयश्चेति भावे यत् । व्यत्ययेनान्तोदात्तत्वम् । विधते । विध विधाने । तौदादिकः । लटः शतृ । शतुरनुम इति विभक्तेरुदात्तत्वम् । भुवत् । भवतेर्लेट्यडागमः । बहुलं छन्दसीति शपो लुक् । भूसुर्वोस्तिङीति गुणप्रतिषेधः ॥ ७ ॥