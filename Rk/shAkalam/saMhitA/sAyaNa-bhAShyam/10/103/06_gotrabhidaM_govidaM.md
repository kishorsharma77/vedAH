+++
title = "०६ गोत्रभिदं गोविदं"

+++

गोत्रभिदम्। गा उदकानि त्रायन्त इति गोत्रा मेघाः। यद्वा। गौर्भूमिः। तां त्रायन्त इति गोत्राः पर्वताः। तेषां भेत्तारं गोविदमुदकस्य लब्धारं वज्रबाहुं वज्रहस्तम् । प्रहरणार्थेभ्यः। पा. २-२-३६-४। इति परनिपातः। जयन्तं शत्रूनभिभवन्तं जयनशीलमज्म गमनशीलं शत्रुबलमोजसा बलेन जयन्तं यद्वाज्माजिं जयन्तमोजसा बलेन प्रम्रुणन्तं शत्रूनभिभवन्तं ईदृशं महानुभावमिममिन्द्रं हे सजाताः सहोत्पन्ना योद्धारः यूयमनु विरयध्वम्। एनमग्रतः कृत्वानु पश्चाद्वीरयध्वम्। वीरकर्म युद्धं कुरुध्वम्। शूर वीर विक्रान्तौ। वीरशब्दात्तत्करोति तदाचष्ट इति णिच्। हे सखायः परस्परं सखिभूताः यूयमिममिन्द्रं संरभमाणमनु सं रभध्वम्॥६॥