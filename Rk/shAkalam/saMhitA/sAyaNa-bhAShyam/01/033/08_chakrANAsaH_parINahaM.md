+++
title = "०८ चक्राणासः परीणहं"

+++

ये वृत्रानुचराः पृथिव्या भूमेः परीणहमाच्छादनं सर्वतो व्याप्तिं चक्राणासः कुर्वाणा हिरण्येन हिरण्ययुक्तेन मणिना कंठबाह्वादिगतेन मण्याद्याभरणेन शुंभमानाः शोभमाना हिन्वानासो वर्धमानाः सन्तो वर्तन्ते ते तथाविधा वृत्रानुचरा इन्द्रं युद्धायोद्यन्तं न तितिरुः । जेतुं न समर्था आसन् । तदानीं स इन्द्रः स्पशो बाधकान्वृत्वानुचरान् सूर्येणादित्येन पर्यदधात् । परिहितान् व्यवहितानकरोत् । तथा च ब्राह्मणम् । आदित्यो ह्येवोद्यन् पुरस्ता द्रक्षांस्यपहन्तीति ॥ चक्राणासः । करोतेश्छन्दसि लिडिति वर्तमाने लिटः कानच् । ततोऽसुक् । चित इत्यन्तोदात्तत्वम् । परीणहम् । परिणहनं परीणत् । परिपूर्वान्न ह्यतेर्भावे क्विपि नहिवृतीत्यादिना (पा ६-३-११६) पूर्वपदस्य दीर्घः । पृथिव्याः । उदात्तयण इति विभक्तेरुदात्तत्वम् । हिन्वानासः । हि गतौ वृद्धौ च । ताच्छीलिकश्चानश् । तितिरुः । तिरतिर्गत्यर्थः ॥ ८ ॥