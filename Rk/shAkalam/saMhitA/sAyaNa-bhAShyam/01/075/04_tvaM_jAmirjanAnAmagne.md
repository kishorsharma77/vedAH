+++
title = "०४ त्वं जामिर्जनानामग्ने"

+++

हे अग्ने त्वमुक्तप्रकारेणाचिन्त्यरूपोऽप्यनुग्रहीतृतया सर्वेषां जनानां जामिर्बन्धुरसि । तथा प्रियः प्रीणयिता त्वं यजमानानां मित्रः प्रमीतस्त्रायकोऽसि । ईड्यः स्तुतिभिः स्तुत्यस्त्वं सखिभ्यः समानख्यानेभ्य ऋत्विग्भ्यः सखा सखिवदत्यन्तं प्रियोऽसि ॥ जामिः । जमु अदने । जमन्ति सहैकस्मिन्पात्रेऽदन्तीति जामयो बन्धवः । जनिघसिभ्यामिण् (उ ४-१२९) इति विधीयमान इण् बहुलवचनादस्मादपि द्रष्टव्यः । ईड्यः । ईड स्तुतौ । ईडवन्दवृशंसदुहां ण्यत इत्याद्युदात्तत्वं ॥ ४ ॥