+++
title = "०८ मेधाकारं विदथस्य"

+++

मेधाकारं प्रज्ञायाः कर्तारं विदथस्य यज्ञस्य प्रसाधनं प्रकर्षेण साधकं होतारं देवानामाह्वातारं परिभूतममतिशयेन शत्रूणां परिभवितारं मतिं मन्तारं यं त्वामग्निं वृणीमह इति शेषः। तमित्तमेवाग्निमर्भेऽल्पे हविषि च पुरोडाशादिके हविषि समानमित्सहैवर्त्विज आ वृणते। प्रार्थयन्ते। महे महति सोमात्मके हविष्यपि तमित्तमेवाग्निं वृणते त्वत्त्वत्तोऽन्यमतिरिक्तं देवं न वृणते॥८॥