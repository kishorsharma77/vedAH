+++
title = "०४ नकिरेषां निन्दिता"

+++

हे इन्द्र सत्रे प्रवृत्तानामस्माकं ये पितरोऽङ्गिरसो गोषु पणिभिरपहृतेषु तन्निमित्तं योधा योद्धारो वर्तन्ते तेषामेषां मर्त्येषु निन्दिता दूषको नकिर्न कश्चिदस्ति । कुत इत्यत आह । माहिनावान्महिमोपेतो दंसनावान्वृत्रहननादिकर्मवानिन्द्र एषामङ्गिरसां दृंहितानि समृद्धानि गोत्राणि गवां वृन्दान्यृत्ससृजे । तेभ्योऽङ्गिरोभ्यो ददौ । निन्दिता । निदि कुत्सायामित्यस्य तृचि रूपम् । मर्त्येषु । वस्वादित्वात्स्वार्थिको यत् । यतोऽनाव इत्याद्युदात्तत्वम् । योधाः । युध सम्प्रहार इत्यस्य पचाद्यचि रूपम् । दृंहिता । दृह दृहि वृद्धावित्यस्य निष्ठायां रूपम् । महिनावान् । महेरिनण्चेतीनण्प्रत्ययः । तदस्यास्तीति मतुप् । महिनावावानिति तस्य संज्ञा । मतौ बह्वचोऽनजिरादीनामिति संहितायां दीर्घः । गोत्राणि । गवां समूह इत्यर्थे ख्हलुगोरधादित्यनुवृत्ताविनित्रकट्यचश्चेति गोशब्दात्प्रप्रत्ययः । प्रत्ययस्वरः । ससृजे । सृज विसर्ग इत्यस्य लिटि रूपं ॥ ४ ॥