+++
title = "०७ उप त्वाग्ने"

+++

हे अग्ने वयमनुष्ठातारो दिवे दिवे प्रतिदिनं दोषावस्ता रात्रावहनि च धिया बुद्ध्या नमो भरन्तो नमस्कारं संपादयन्त उप समीपे त्वैमसि । त्वामागच्छामः । उपशब्दस्य निपातस्वरः । फि । ४-१२ । त्वामौ द्वितीयायाः । पा । ८-१-२३ । इति युष्मच्छब्दस्यानुदात्तस्त्वादेशः । दोषाशब्दो रात्रिवाची । वस्त इत्यहर्वाची । द्वन्द्वसमासे कार्तकौजपादित्वात् (पा ६-२-३७) आद्युदात्तः । सावेकाचः (पा ६-१-१६८) इति धियो विभक्तिरुदात्ता । नम इति निपातः भरन्त इत्यत्र शपः (पा ३-१-६८) पित्त्वाच्छतुर्लसार्वधातुकत्वाच्चानुदात्तत्वे सति (पा ६-१-१८६) धातुस्वरः शिष्यते । इमसीत्यत्रेदन्तो मसिः (पा ७-१-४६) इत्यादेशो निघातश्च ॥ ७ ॥