+++
title = "१५ नहि नु"

+++

यात् यान्तं सर्वत्र व्याप्य वर्तमानमिन्द्रं नहि न्वधीमसि । वयं न ह्यवगच्छामः । यतो वयमल्पाः । पर इत्येतत्सकारान्तमव्ययं वैदूर्यमाचष्टे । परो दिवा पर एना । ऋग्वे १०-८२-५ । इति यथा । परः परस्तादतिदूरे मनुष्यैरनवगाह्ये स्थाने वीर्या वीर्येण सामर्थ्येन वर्तमानमिन्द्रं को मनुष्यो जानीयात् । न कोऽपीत्यर्थः । कस्मादिति चेत् अत्राह । तस्मिन्निति । यस्मात्तस्मिन्निन्द्रे देवा नृम्णं धनं उतापि च क्रतुं वीर्यकर्मौजांसि बलानि च सं दधुः स्थापयां चक्रुः । तस्मादित्यर्थः ॥ यात् । या प्रापणे । अस्माल्लटः शतृ । सुपां सुलुगिति द्वितीयाया लुक् । अधीमसि । इण् गतौ । इदन्तो मसिः । वीर्या । सुपां सुलुगिति तृतीयाया आकारः ॥ १५ ॥