<!DOCTYPE html>
<html lang="en-us">
  <head>
    <meta charset="utf-8">
    <meta http-equiv="X-UA-Compatible" content="IE=edge,chrome=1">
    
    <title>वेदे विश्वासटिप्पन्यः  | प्रपाठकः 1</title>
    <meta name="HandheldFriendly" content="True">
    <meta name="MobileOptimized" content="320">

    <meta name="viewport" content="width=device-width,minimum-scale=1">
    <meta name="generator" content="Hugo 0.83.1" />
    
    
      <META NAME="ROBOTS" CONTENT="INDEX, FOLLOW">
    

    <link href="/vedAH/yajuH/taittirIyam/saMhitA/bhaTTa-bhAskara-bhAShyam/3/1/" rel="alternate" type="application/rss+xml" title="वेदे विश्वासटिप्पन्यः" />
    <link href="/vedAH/yajuH/taittirIyam/saMhitA/bhaTTa-bhAskara-bhAShyam/3/1/" rel="feed" type="application/rss+xml" title="वेदे विश्वासटिप्पन्यः" />

    <meta property="og:title" content="प्रपाठकः 1" />
<meta property="og:description" content="अथ तृतीयकाण्डप्रारम्भः - आग्नेयं काण्डम्   अग्न्याधेयम् अग्निहोत्रम् अग्नयुपस्थानम् अघ्निचयनं सावित्रं नाचिकेतं चातुर्होत्रीयं वैश्वसृजम् आरुणा इति सब्राह्मणानि सानुब्राह्मणानि आग्नेयानि &#43;&#43;&#43;(सूत्रम्)&#43;&#43;&#43;
 अग्न्याधेयपुनराधेयाग्न्युपस्थानानि इति त्रीणि, अग्निः (अग्निचयनं) अग्न्याधेयादि त्रिकस्य ब्राह्मणम्, अग्नचयनस्य ब्राह्मणम् इति द्वयम्, अग्निहोत्रब्राह्मणं चेत्येवं सप्त आग्नेयानि इत्यर्थः    भट्टभास्करविरचिते यजुर्वेदभाष्ये ज्ञानयज्ञाख्ये तृतीयकाण्डे प्रथमः प्रपाठकः
न्यूनकर्माभिधानम् अनुवाकः १ दीक्षितेन वक्तव्यमन्त्रेषु अमेध्यदर्शने वर्षणे च वक्तव्यौ । विश्वेदेवा ऋषयः।
एष निष्पावके शाके कुशिकान्वयजन्मना ।
भट्टभास्करमिश्रेण ज्ञानयज्ञः प्रकीर्तितः ॥
संयुक्तमन्त्रः प्र॒जाप॑तिरकामयत प्र॒जास्सृ॑जे॒येति॒ स तपो॑ऽतप्यत॒ स स॒र्पान॑सृजत॒ सो॑ऽकामयत प्र॒जास्सृ॑जे॒येति॒ स द्वि॒तीय॑मतप्यत॒ स वयाꣳ॑स्यसृजत॒ सो॑ऽकामयत प्र॒जास्सृ॑जे॒येति॒ स तृ॒तीय॑मतप्यत॒ स ए॒तन्दी᳚ख्षितवा॒दम॑पश्य॒त्तम॑वद॒त्ततो॒ वै स प्र॒जा अ॑सृजत॒ यत्तप॑स्त॒प्त्वा दी᳚ख्षितवा॒दव्ँवद॑ति प्र॒जा ए॒व तद्यज॑मानः [1] सृ॒ज॒ते॒" />
<meta property="og:type" content="article" />
<meta property="og:url" content="https://vishvAsa.github.io/vedAH/yajuH/taittirIyam/saMhitA/bhaTTa-bhAskara-bhAShyam/3/1/" /><meta property="article:section" content="yajuH" />



<meta itemprop="name" content="प्रपाठकः 1">
<meta itemprop="description" content="अथ तृतीयकाण्डप्रारम्भः - आग्नेयं काण्डम्   अग्न्याधेयम् अग्निहोत्रम् अग्नयुपस्थानम् अघ्निचयनं सावित्रं नाचिकेतं चातुर्होत्रीयं वैश्वसृजम् आरुणा इति सब्राह्मणानि सानुब्राह्मणानि आग्नेयानि &#43;&#43;&#43;(सूत्रम्)&#43;&#43;&#43;
 अग्न्याधेयपुनराधेयाग्न्युपस्थानानि इति त्रीणि, अग्निः (अग्निचयनं) अग्न्याधेयादि त्रिकस्य ब्राह्मणम्, अग्नचयनस्य ब्राह्मणम् इति द्वयम्, अग्निहोत्रब्राह्मणं चेत्येवं सप्त आग्नेयानि इत्यर्थः    भट्टभास्करविरचिते यजुर्वेदभाष्ये ज्ञानयज्ञाख्ये तृतीयकाण्डे प्रथमः प्रपाठकः
न्यूनकर्माभिधानम् अनुवाकः १ दीक्षितेन वक्तव्यमन्त्रेषु अमेध्यदर्शने वर्षणे च वक्तव्यौ । विश्वेदेवा ऋषयः।
एष निष्पावके शाके कुशिकान्वयजन्मना ।
भट्टभास्करमिश्रेण ज्ञानयज्ञः प्रकीर्तितः ॥
संयुक्तमन्त्रः प्र॒जाप॑तिरकामयत प्र॒जास्सृ॑जे॒येति॒ स तपो॑ऽतप्यत॒ स स॒र्पान॑सृजत॒ सो॑ऽकामयत प्र॒जास्सृ॑जे॒येति॒ स द्वि॒तीय॑मतप्यत॒ स वयाꣳ॑स्यसृजत॒ सो॑ऽकामयत प्र॒जास्सृ॑जे॒येति॒ स तृ॒तीय॑मतप्यत॒ स ए॒तन्दी᳚ख्षितवा॒दम॑पश्य॒त्तम॑वद॒त्ततो॒ वै स प्र॒जा अ॑सृजत॒ यत्तप॑स्त॒प्त्वा दी᳚ख्षितवा॒दव्ँवद॑ति प्र॒जा ए॒व तद्यज॑मानः [1] सृ॒ज॒ते॒">

<meta itemprop="wordCount" content="13094">
<meta itemprop="keywords" content="" /><meta name="twitter:card" content="summary"/>
<meta name="twitter:title" content="प्रपाठकः 1"/>
<meta name="twitter:description" content="अथ तृतीयकाण्डप्रारम्भः - आग्नेयं काण्डम्   अग्न्याधेयम् अग्निहोत्रम् अग्नयुपस्थानम् अघ्निचयनं सावित्रं नाचिकेतं चातुर्होत्रीयं वैश्वसृजम् आरुणा इति सब्राह्मणानि सानुब्राह्मणानि आग्नेयानि &#43;&#43;&#43;(सूत्रम्)&#43;&#43;&#43;
 अग्न्याधेयपुनराधेयाग्न्युपस्थानानि इति त्रीणि, अग्निः (अग्निचयनं) अग्न्याधेयादि त्रिकस्य ब्राह्मणम्, अग्नचयनस्य ब्राह्मणम् इति द्वयम्, अग्निहोत्रब्राह्मणं चेत्येवं सप्त आग्नेयानि इत्यर्थः    भट्टभास्करविरचिते यजुर्वेदभाष्ये ज्ञानयज्ञाख्ये तृतीयकाण्डे प्रथमः प्रपाठकः
न्यूनकर्माभिधानम् अनुवाकः १ दीक्षितेन वक्तव्यमन्त्रेषु अमेध्यदर्शने वर्षणे च वक्तव्यौ । विश्वेदेवा ऋषयः।
एष निष्पावके शाके कुशिकान्वयजन्मना ।
भट्टभास्करमिश्रेण ज्ञानयज्ञः प्रकीर्तितः ॥
संयुक्तमन्त्रः प्र॒जाप॑तिरकामयत प्र॒जास्सृ॑जे॒येति॒ स तपो॑ऽतप्यत॒ स स॒र्पान॑सृजत॒ सो॑ऽकामयत प्र॒जास्सृ॑जे॒येति॒ स द्वि॒तीय॑मतप्यत॒ स वयाꣳ॑स्यसृजत॒ सो॑ऽकामयत प्र॒जास्सृ॑जे॒येति॒ स तृ॒तीय॑मतप्यत॒ स ए॒तन्दी᳚ख्षितवा॒दम॑पश्य॒त्तम॑वद॒त्ततो॒ वै स प्र॒जा अ॑सृजत॒ यत्तप॑स्त॒प्त्वा दी᳚ख्षितवा॒दव्ँवद॑ति प्र॒जा ए॒व तद्यज॑मानः [1] सृ॒ज॒ते॒"/>

      
    

    <script src="/vedAH/webpack_dist/dir_tree-bundle.js"></script>
    <script type="text/javascript">
    
    let baseURL = "https:\/\/vishvAsa.github.io\/vedAH\/";
    let basePath = "/" + baseURL.split("/").slice(3).join("/");
    let siteParams = JSON.parse("{\u0022contactlink\u0022:\u0022https:\/\/github.com\/vishvAsa\/vedAH\/issues\/new\u0022,\u0022disqusshortcode\u0022:\u0022vvasuki-site\u0022,\u0022env\u0022:\u0022production\u0022,\u0022fullsearchurl\u0022:\u0022\/full_search\u0022,\u0022githubeditmepathbase\u0022:\u0022https:\/\/github.com\/vishvAsa\/vedAH\/edit\/content\/\u0022,\u0022mainSections\u0022:[\u0022atharva\u0022],\u0022mainsections\u0022:[\u0022atharva\u0022]}");
    let pageDefaultsList = JSON.parse("[{\u0022scope\u0022:{\u0022pathPrefix\u0022:\u0022\u0022},\u0022values\u0022:{\u0022comments\u0022:true,\u0022layout\u0022:\u0022page\u0022,\u0022search\u0022:true,\u0022sidebar\u0022:\u0022home_sidebar\u0022,\u0022unicode_script\u0022:\u0022devanagari\u0022}}]");
    let sidebarsData = JSON.parse("{\u0022home_sidebar\u0022:{\u0022contents\u0022:[{\u0022url\u0022:\u0022recdir:\/\/\u0022},{\u0022contents\u0022:[{\u0022title\u0022:\u0022ज्यौतिषम्\u0022,\u0022url\u0022:\u0022..\/jyotiSham\/\u0022},{\u0022title\u0022:\u0022संस्कृतम्\u0022,\u0022url\u0022:\u0022..\/sanskrit\/\u0022},{\u0022title\u0022:\u0022संस्कारः\u0022,\u0022url\u0022:\u0022..\/devaH\/\u0022},{\u0022title\u0022:\u0022आगमः\u0022,\u0022url\u0022:\u0022..\/AgamaH\/\u0022},{\u0022title\u0022:\u0022कल्पान्तरम्\u0022,\u0022url\u0022:\u0022..\/kalpAntaram\/\u0022},{\u0022title\u0022:\u0022Notes Home\u0022,\u0022url\u0022:\u0022..\/notes\/\u0022},{\u0022title\u0022:\u0022वेदाः\u0022,\u0022url\u0022:\u0022..\/vedAH\/\u0022},{\u0022title\u0022:\u0022पुराणम्\u0022,\u0022url\u0022:\u0022..\/purANam\/\u0022},{\u0022title\u0022:\u0022काव्यम्\u0022,\u0022url\u0022:\u0022..\/kAvyam\/\u0022},{\u0022title\u0022:\u0022मीमांसा\u0022,\u0022url\u0022:\u0022..\/mImAMsA\/\u0022},{\u0022title\u0022:\u0022त्रिपिटकम्\u0022,\u0022url\u0022:\u0022..\/tipiTaka\/\u0022},{\u0022title\u0022:\u0022पाळयः\u0022,\u0022url\u0022:\u0022..\/pALi\/\u0022},{\u0022title\u0022:\u0022भाषान्तरम्\u0022,\u0022url\u0022:\u0022..\/bhAShAntaram\/\u0022},{\u0022title\u0022:\u0022English Lit\u0022,\u0022url\u0022:\u0022..\/english\/\u0022}],\u0022title\u0022:\u0022सङ्ग्रहान्तरम्\u0022},{\u0022title\u0022:\u0022Vishvas\u0027s home page\u0022,\u0022url\u0022:\u0022\/..\/\u0022},{\u0022title\u0022:\u0022Blog\u0022,\u0022url\u0022:\u0022\/assets\/blog\/\u0022},{\u0022title\u0022:\u0022\\u003ci class=\\\u0022fas fa-hand-holding-heart\\\u0022\\u003e\\u003c\/i\\u003eDonate Via Vishvas\u0022,\u0022url\u0022:\u0022https:\/\/vishvAsa.github.io\/interests\/dharma-via-vishvas\/\u0022}],\u0022title\u0022:\u0022भागाः\u0022}}");
    let autocompletePageUrl = "\/vedAH\/data\/pages.tsv";
    
    var pageRelUrlTree = {};
</script>

    <script>
    
    let pageVars = {};
    pageVars.pageUrlMinusBasePath = "\/vedAH\/yajuH\/taittirIyam\/saMhitA\/bhaTTa-bhAskara-bhAShyam\/3\/1\/".replace(basePath, "/");
    pageVars.pageParams = {};
    pageVars.pageSource = "yajuH\/taittirIyam\/saMhitA\/bhaTTa-bhAskara-bhAShyam\/3\/1.md";
    console.log(pageVars.pageSource);
    var pageDefaults;
    for (let possiblePageDefaults of pageDefaultsList) {
      if (pageVars.pageSource.startsWith(possiblePageDefaults.scope.pathPrefix)) {
        pageDefaults = possiblePageDefaults.values
      }
    }
    
    </script>
    <script src="/vedAH/webpack_dist/main-bundle.js"></script>
    <script src="/vedAH/webpack_dist/transliteration-bundle.js"></script>
    <script src="/vedAH/non_webpack_js/disqus.js"></script>
    <script src="/vedAH/webpack_dist/ui_lib-bundle.js"></script>
    <script src="/vedAH/webpack_dist/search-bundle.js"></script>

    <link rel="stylesheet" href="/vedAH/css/fonts.css">
    <link rel="stylesheet" href="/vedAH/css/@fortawesome/fontawesome-free/css/solid.min.css">
    

    <link rel="stylesheet" href="/vedAH/css/@fortawesome/fontawesome-free/css/fontawesome.min.css">

    
    <link rel="alternate" hreflang="sa-Deva" href="https://vishvAsa.github.io/vedAH/yajuH/taittirIyam/saMhitA/bhaTTa-bhAskara-bhAShyam/3/1/" />
    <link rel="alternate" hreflang="sa-Deva" href="https://vishvAsa.github.io/vedAH/yajuH/taittirIyam/saMhitA/bhaTTa-bhAskara-bhAShyam/3/1/?transliteration_target=devanagari" />
    <link rel="alternate" hreflang="sa-Knda" href="https://vishvAsa.github.io/vedAH/yajuH/taittirIyam/saMhitA/bhaTTa-bhAskara-bhAShyam/3/1/?transliteration_target=kannada" />
    <link rel="alternate" hreflang="sa-Mlym" href="https://vishvAsa.github.io/vedAH/yajuH/taittirIyam/saMhitA/bhaTTa-bhAskara-bhAShyam/3/1/?transliteration_target=malayalam" />
    <link rel="alternate" hreflang="sa-Telu" href="https://vishvAsa.github.io/vedAH/yajuH/taittirIyam/saMhitA/bhaTTa-bhAskara-bhAShyam/3/1/?transliteration_target=telugu" />
    <link rel="alternate" hreflang="sa-Taml-t-sa-Taml-m0-superscript" href="https://vishvAsa.github.io/vedAH/yajuH/taittirIyam/saMhitA/bhaTTa-bhAskara-bhAShyam/3/1/?transliteration_target=tamil_superscripted" />
    <link rel="alternate" hreflang="sa-Taml" href="https://vishvAsa.github.io/vedAH/yajuH/taittirIyam/saMhitA/bhaTTa-bhAskara-bhAShyam/3/1/?transliteration_target=tamil" />
    <link rel="alternate" hreflang="sa-Gran" href="https://vishvAsa.github.io/vedAH/yajuH/taittirIyam/saMhitA/bhaTTa-bhAskara-bhAShyam/3/1/?transliteration_target=grantha" />
    <link rel="alternate" hreflang="sa-Gujr" href="https://vishvAsa.github.io/vedAH/yajuH/taittirIyam/saMhitA/bhaTTa-bhAskara-bhAShyam/3/1/?transliteration_target=gujarati" />
    <link rel="alternate" hreflang="sa-Orya" href="https://vishvAsa.github.io/vedAH/yajuH/taittirIyam/saMhitA/bhaTTa-bhAskara-bhAShyam/3/1/?transliteration_target=oriya" />
    <link rel="alternate" hreflang="sa-Beng-t-sa-Beng-m0-assamese" href="https://vishvAsa.github.io/vedAH/yajuH/taittirIyam/saMhitA/bhaTTa-bhAskara-bhAShyam/3/1/?transliteration_target=assamese" />
    <link rel="alternate" hreflang="sa-Beng" href="https://vishvAsa.github.io/vedAH/yajuH/taittirIyam/saMhitA/bhaTTa-bhAskara-bhAShyam/3/1/?transliteration_target=bengali" />
    <link rel="alternate" hreflang="sa-Guru" href="https://vishvAsa.github.io/vedAH/yajuH/taittirIyam/saMhitA/bhaTTa-bhAskara-bhAShyam/3/1/?transliteration_target=gurmukhi" />
    <link rel="alternate" hreflang="sa-Cyrl" href="https://vishvAsa.github.io/vedAH/yajuH/taittirIyam/saMhitA/bhaTTa-bhAskara-bhAShyam/3/1/?transliteration_target=cyrillic" />
    <link rel="alternate" hreflang="sa-Sinh" href="https://vishvAsa.github.io/vedAH/yajuH/taittirIyam/saMhitA/bhaTTa-bhAskara-bhAShyam/3/1/?transliteration_target=sinhala" />
    <link rel="alternate" hreflang="sa-Shar" href="https://vishvAsa.github.io/vedAH/yajuH/taittirIyam/saMhitA/bhaTTa-bhAskara-bhAShyam/3/1/?transliteration_target=sharada" />
    <link rel="alternate" hreflang="sa-Brah" href="https://vishvAsa.github.io/vedAH/yajuH/taittirIyam/saMhitA/bhaTTa-bhAskara-bhAShyam/3/1/?transliteration_target=brahmi" />
    <link rel="alternate" hreflang="sa-Modi" href="https://vishvAsa.github.io/vedAH/yajuH/taittirIyam/saMhitA/bhaTTa-bhAskara-bhAShyam/3/1/?transliteration_target=modi" />
    <link rel="alternate" hreflang="sa-Tirh" href="https://vishvAsa.github.io/vedAH/yajuH/taittirIyam/saMhitA/bhaTTa-bhAskara-bhAShyam/3/1/?transliteration_target=tirhuta_maithili" />
    <link rel="alternate" hreflang="sa-Latn-t-sa-Zyyy-m0-iso" href="https://vishvAsa.github.io/vedAH/yajuH/taittirIyam/saMhitA/bhaTTa-bhAskara-bhAShyam/3/1/?transliteration_target=iso" />
      <link rel="alternate" hreflang="sa-Latn-t-sa-Zyyy-m0-iast" href="https://vishvAsa.github.io/vedAH/yajuH/taittirIyam/saMhitA/bhaTTa-bhAskara-bhAShyam/3/1/?transliteration_target=iast" />
  </head>

  <body class="ma0 bg-near-white">
    


    
<header class="p-1 bg-yellow">
    <nav role="navigation">
      <div id="div_top_bar" class="row">
        <div class="col-md-3 justify-content-start">
          <a  href="/vedAH/" class="btn col border">
            <i class="fas fa-gopuram ">वेदे विश्वासटिप्पन्यः <br/> प्रपाठकः 1</i>
          </a>
        </div>
        <div id="div_top_bar_right" class="col-md-auto d-flex justify-content-center">
          ✍
          <select name="transliterationDropdown" size="1" onchange="module_transliteration.updateTransliteration()">
            <option value="devanagari" selected="">स</option>
            <option value="iso">ā</option>
            <option value="kannada">ಅ</option>
            <option value="malayalam">അ</option>
            <option value="telugu">క</option>
            <option value="tamil_superscripted">க²</option>
            <option value="tamil_extended">க</option>
            <option value="grantha">𑌅</option>
            <option value="gujarati">અ</option>
            <option value="oriya">ଅ</option>
            <option value="assamese">অস</option>
            <option value="bengali">অ</option>
            <option value="gurmukhi">ਅ</option>
            <option value="cyrillic">пу</option>
            <option value="sinhala">අ</option>
            <option value="sharada">𑆑𑇀𑆰</option>
            <option value="brahmi">𑀅</option>
            <option value="modi">𑘦𑘻𑘚𑘲</option>
            <option value="tirhuta_maithili">𑒁</option>
          </select>
          🗨:
          <select name="commentStyleDropdown" size="1" onchange="module_main.default.updateCommentStyleFromDropdown()">
            <option value="on">✔</option>
            <option value="hidden">✗</option>
          </select>
          <div><a  name="speakerButton" class="btn btn-secondary" onclick="module_main.default.handleSpeakToggle()">🎧️</a></div>
        </div>
        <div class="row col  d-flex justify-content-center">
          <a href="/full_search"  class="btn btn-secondary">🥽🔦</a>
          <div><a  name="previousPage" href="" class="btn btn-secondary">###<i class="fas fa-caret-left"></i></a></div>
          <div ><a name="nextPage" href="" class="btn btn-secondary"><i class="fas fa-caret-right"></i> ### </a></div>
        </div>
        <ul id="top-bar-right-custom" class="list-group list-group-horizontal">
        </ul>
      </div>
    </nav>
</header>

    
    <div class="row" name="contentRow">
      
      <aside class="col-md-3 card border " id="sidebar">
          <div id="fastSearch">
              <input id="searchInput" placeholder="शीर्षिकान्विष्यताम्"  tabindex="0">
          </div>
          <div id="sidebarTitle" class="card-title bg-light-gray border d-flex justify-content-between" >
          <a name="sidebarToggleLink" data-toggle="collapse" href="#sidebar_body" role="button" aria-expanded="true" aria-controls="sidebar_body" onclick="module_main.default.sidebarToggleHandler()">
            Menu <i class="fas fa-caret-down"></i></a>
        </div>
        <nav class="card-body p-0 collapse show" id="sidebar_body">
          <ul id="displayed_sidebar" class="list pl2 p-2 bg-yellow">
        </ul>
        </nav>
      </aside>
      <main class="col p-3" role="main">
        
<header class='border d-flex justify-content-between'>
    <h1 id="प्रपाठकः 1">प्रपाठकः 1</h1>
    
    <a id="editLink" class="btn btn-primary"  href="https://github.com/vishvAsa/vedAH/edit/content/yajuH/taittirIyam/saMhitA/bhaTTa-bhAskara-bhAShyam/3/1.md"><i class="fas fa-edit"></i></a>
    
</header>
<article>
  <aside id="toc_card" class="card border ">
    <div id="toc_header" class="card-title border d-flex justify-content-between">
        <a data-toggle="collapse" href="#toc_body" role="button" aria-expanded="true" aria-controls="toc_body">
          What's in this page? <i class="fas fa-caret-down"></i> </a>
    </div>
    <div id="toc_body" class="card-body collapse p-0">
      
      <ul id="toc_ul" class="list p-0">
      </ul>
    </div>
  </aside>
  <div id="post_content">
  <h2 id="अथ-ततयकणडपररमभ---आगनय-कणडम">अथ तृतीयकाण्डप्रारम्भः - आग्नेयं काण्डम्</h2>
<ul>
<li>
<p>अग्न्याधेयम् अग्निहोत्रम् अग्नयुपस्थानम् अघ्निचयनं सावित्रं नाचिकेतं चातुर्होत्रीयं वैश्वसृजम् आरुणा इति सब्राह्मणानि सानुब्राह्मणानि आग्नेयानि +++(सूत्रम्)+++</p>
<ul>
<li>अग्न्याधेयपुनराधेयाग्न्युपस्थानानि इति त्रीणि, अग्निः (अग्निचयनं) अग्न्याधेयादि त्रिकस्य ब्राह्मणम्, अग्नचयनस्य ब्राह्मणम् इति द्वयम्, अग्निहोत्रब्राह्मणं चेत्येवं सप्त आग्नेयानि इत्यर्थः</li>
</ul>
</li>
</ul>
<p>भट्टभास्करविरचिते यजुर्वेदभाष्ये ज्ञानयज्ञाख्ये तृतीयकाण्डे प्रथमः प्रपाठकः</p>
<h2 id="नयनकरमभधनम"><em>न्यूनकर्माभिधानम्</em></h2>
<h2 id="अनवक-१-दकषतन-वकतवयमनतरष-अमधयदरशन-वरषण-च-वकतवय-">अनुवाकः १ दीक्षितेन वक्तव्यमन्त्रेषु अमेध्यदर्शने वर्षणे च वक्तव्यौ ।</h2>
<p>विश्वेदेवा ऋषयः।</p>
<p>एष निष्पावके शाके कुशिकान्वयजन्मना ।<br>
भट्टभास्करमिश्रेण ज्ञानयज्ञः प्रकीर्तितः ॥</p>
<h3 id="सयकतमनतर">संयुक्तमन्त्रः</h3>
<p>प्र॒जाप॑तिरकामयत प्र॒जास्सृ॑जे॒येति॒ स तपो॑ऽतप्यत॒ स स॒र्पान॑सृजत॒ सो॑ऽकामयत प्र॒जास्सृ॑जे॒येति॒ स द्वि॒तीय॑मतप्यत॒ स वयाꣳ॑स्यसृजत॒ सो॑ऽकामयत प्र॒जास्सृ॑जे॒येति॒ स तृ॒तीय॑मतप्यत॒ स ए॒तन्दी᳚ख्षितवा॒दम॑पश्य॒त्तम॑वद॒त्ततो॒ वै स प्र॒जा अ॑सृजत॒ यत्तप॑स्त॒प्त्वा दी᳚ख्षितवा॒दव्ँवद॑ति प्र॒जा ए॒व तद्यज॑मानः [1]  सृ॒ज॒ते॒</p>
<h3 id="मनतर">मन्त्रः</h3>
<p>प्र॒जाप॑तिरकामयत प्र॒जास्सृ॑जे॒येति॑ ।</p>
<h4 id="टक">टीका</h4>
<p>1औपानुवाक्यं काण्डं वैश्वदेवमारभ्यते । मन्त्रानाम्नाय तदानीमेव ब्राह्मणैर्विनियुज्यते । अनारभ्याधीतत्वाच्च प्रकृत्यर्थमेतत् । अत्र लिङ्गवचनाभ्यां विनियोगः । प्रायश्चात्र व्यामिश्रलिङ्गा मन्त्राः, ते च यथालिङ्गं नियम्यन्ते ।<br>
तत्र दीक्षितवादं विधास्यंस्तदर्थं पुराकल्पं विदधाति - प्रजापतिरकामयतेत्यादि ॥ पूर्वं प्रजानां पतिरकामयत, प्रजास्सर्वास्सृजेयेति । सृज विसर्गे, दैवादिकोऽनुदात्तेत् । तौदादिक उदात्तेत् । तत्राद्यस्य विकरणव्यत्ययः । द्वितीयस्य त्वात्मनेपदव्यत्ययः ।</p>
<h3 id="मनतर-1">मन्त्रः</h3>
<p>स तपो॑ऽतप्यत ।</p>
<h4 id="टक-1">टीका</h4>
<p>स तथा कामयमानः तपोऽतप्यत &lsquo;अग्निष्टोमेन वै प्रजापतिः प्रजा असृजत&rsquo; इति प्रजासृष्ट्यर्थमग्निष्टोमेन यजमानः केवलं तप एवातप्यत । न दीक्षितवादमवदत् । &lsquo;तपस्तपः कर्मकस्यैव&rsquo; इति कर्मवद्भावः । किन्नाम पुनस्तत्तपः यत्सोतप्यत? उच्यते - &lsquo;अङ्गिरसस्सुवर्गं लोकं यन्तोप्सु दीक्षातपसी प्रावेशयन्नप्सु स्नाति साक्षादेव दीक्षातपसी अव रुन्धे&rsquo; इत्यादि ब्राह्मणं वेदितव्यम् । किं पुनस्तर्हि तपोऽङ्गिरसोप्सु प्रावेशयन्? उपवासादिनियममित्येके । उपसदात्मकमित्यन्ये । दीक्षित्वा दीक्षितवादमवदन्नेवोपसद उपासीददिति ।</p>
<h3 id="मनतर-2">मन्त्रः</h3>
<p>स स॒र्पान॑सृजत ।</p>
<h4 id="टक-2">टीका</h4>
<p>स तथा कुर्वन् प्रजापतिः सर्पानेवासृजत न मनुष्यादीन् । मासा एवैत उक्ता भवन्तीत्याचार्याः ।</p>
<h3 id="मनतर-3">मन्त्रः</h3>
<p>सो॑ऽकामयत प्र॒जास्सृ॑जे॒येति॑ ।</p>
<p>स द्वि॒तीय॑मतप्यत ।</p>
<h4 id="टक-3">टीका</h4>
<p>स पुनरप्यकामयत, सर्वाः प्रजास्सृजेयेति । स द्वितीयमतप्यत । द्वितीयं तृतीयमिति क्रियाविशेषणम् ।</p>
<h3 id="मनतर-4">मन्त्रः</h3>
<p>स वयाꣳ॑स्यसृजत ।</p>
<h4 id="टक-4">टीका</h4>
<p>स पुनरपि तथा चरन् वयांसि पक्षिण एवासृजत । छन्दांस्येवैतान्युक्तानि भवन्तीत्याचार्याः ।</p>
<h3 id="मनतर-5">मन्त्रः</h3>
<p>सो॑ऽकामयत प्र॒जास्सृ॑जे॒येति॑ ।</p>
<h4 id="टक-5">टीका</h4>
<p>स भूयोऽप्यकामयत सर्वाः प्रजास्सृजेयेति ।</p>
<h3 id="मनतर-6">मन्त्रः</h3>
<p>स तृ॒तीय॑मतप्यत ।    <br>
स ए॒तन्दी᳚ख्षितवा॒दम॑पश्यत् ।</p>
<h4 id="टक-6">टीका</h4>
<p>स तृतीयमतप्यत, अथ स तृतीयं तप्यमान एतं दीक्षितवादमपश्यत् । दीक्षितेन वेदितव्यं दीक्षितवादम् । संस्कृतवाणीत्येके । अन्य आहुः - एतमिति वचनादनन्तरवक्ष्यमाणविषयत्वात्, यद्दीक्षितेन वदितव्यममेध्यदर्शनादौ &lsquo;अबद्धं मनः&rsquo; इत्यादि तद्दीक्षितवाद इति । &lsquo;थाथघञ्क्त&rsquo; इत्युत्तरपदान्तोदात्तत्वम् ।</p>
<h3 id="मनतर-7">मन्त्रः</h3>
<p>तम॑वदत् ।<br>
ततो॒ वै स प्र॒जा अ॑सृजत ।</p>
<h4 id="टक-7">टीका</h4>
<p>अथ तं दीक्षितवादमवदत्प्रजापतिः । ततस्सर्वाः प्रजा असृजत ।</p>
<h3 id="मनतर-8">मन्त्रः</h3>
<p>यत्तप॑स्त॒प्त्वा दी᳚ख्षितवा॒दव्ँवद॑ति ।<br>
प्र॒जा ए॒व तद्यज॑मानस्सृजते ।</p>
<h4 id="टक-8">टीका</h4>
<p>यस्मादेवं तस्माद्यजमानोऽपि यत् यदि तपस्तप्त्वा दीक्षितवादं वदति तत्तेन हेतुना प्रजाः पुत्रपौत्रादीन् सृजते । तस्माद्दीक्षितेन वादः कर्तव्यः इति विधिरनुमीयते । &lsquo;व्यादाय स्वपिति&rsquo; इतिवत्पूर्वकालता तत्राविवक्षिता । तपश्च तप्तव्यं दीक्षितवादश्च वदितव्य इत्युभयं विधीयते ॥</p>
<h3 id="सयकतमनतर-1">संयुक्तमन्त्रः</h3>
<p>यद्वै दी᳚ख्षि॒तो॑ऽमे॒ध्यम्पश्य॒त्यपा᳚स्माद्दी॒ख्षा क्रा॑मति॒ नील॑मस्य॒ हरो॒ व्ये॑ति</p>
<h3 id="मनतर-9">मन्त्रः</h3>
<p>यद्वै दी᳚ख्षि॒तो॑ऽमे॒ध्यम्पश्य॒ति ..<br>
अपा᳚स्माद्दी॒ख्षा क्रा॑मति ।</p>
<h4 id="टक-9">टीका</h4>
<p>2अथ दीक्षितस्यामेध्यदर्शने दोषमाह - यद्वा इति ॥ यद्यमधेयं दीक्षितः पश्यति अस्माद्दीक्षाफलमपक्रामति । किञ्च – नीलं पापं अमेध्यदर्शनाच्च अस्य भवति ; दीक्षापक्रमणमात्रमेव मा ।</p>
<h3 id="मनतर-10">मन्त्रः</h3>
<p>नील॑मस्य॒ हरो॒ व्ये᳚ति ।</p>
<h4 id="टक-10">टीका</h4>
<p>किञ्च - हरस्तेजस्तदप्यस्माद्व्येति विगच्छति । केचिदाहुः - नील मितिरूपमात्रं गृह्यते; अस्य रूपं तेजश्च नश्यति ॥</p>
<h3 id="सयकतमनतर-2">संयुक्तमन्त्रः</h3>
<p>अब॑द्ध॒म्मनो॑ द॒रिद्र॒ञ्चख्षु॒स्सूर्यो॒ ज्योति॑षा॒ꣳ॒ श्रेष्ठो॒ दीख्षे॒ मा मा॑ हासी॒रित्या॑ह॒ नास्मा᳚द्दी॒ख्षाऽप॑ क्रामति॒ नास्य॒ नील॒न्न हरो॒ व्ये॑ति</p>
<h3 id="मनतर-11">मन्त्रः</h3>
<p>अब॑द्ध॒म्मनो॑ द॒रिद्र॒ञ्चख्षु॒स्सूर्यो॒ ज्योति॑षा॒ꣳ॒ श्रेष्ठो॒ दीख्षे॒ मा मा॑ हासी॒रित्या॑ह  ।<br>
नास्मा᳚द्दी॒ख्षाऽप॑ क्रामति ।<br>
नास्य॒ नील॒न्न हरो॒ व्ये॑ति ।</p>
<h4 id="टक-11">टीका</h4>
<p>3अथ प्रमादकृते जपं विदधाति - अबद्धं मन इत्यादि ॥ मा मा हासीः; इत्यन्तं इमं मन्त्रमाह जपेदित्यर्थः । अथोक्तदोषाभावमाह - नास्मादिति । दीक्षा चास्मान्नापक्रामति, नीलं चास्य न भवति, हरश्चास्मान्न व्येति ॥</p>
<p>मन्त्रार्थस्तु- अबद्धमनियतं मनः अन्तःकरणं शुभानशुभांश्च विषयाननुधावति न नियन्तुं शक्यते । किञ्च - दरिद्रं कृपणं चक्षुः बाह्यं करणं न प्रभु । इष्टमेव विषयं गृह्णाति नानिष्टमिति एतस्य नस्तीत्यर्थः । दरिद्रातेः पचाद्यचि छान्दसमन्त्यात्पूर्वस्योदात्तत्वम् । किं च - सूर्यो ज्योतिषां प्रकाशकानां श्रेष्ठः गहनान्यपि प्रकाशयति । न किं चिदप्यावरणं च प्रतीतमस्ति । तस्मादेभिरेव त्रिभिरेतत्कृतं न मयेति भावः । यस्मादेवं तस्माद्धे दीक्षे मा मा हसीः मा त्याक्षीः मतो मा क्रमीः । समानवाक्ये निघातादिविधानादपदात्परत्वादामन्त्रितानुदात्तत्वाभावे षाष्ठिकमामन्त्रिताद्युदात्तत्वमेव ॥</p>
<h3 id="सयकतमनतर-3">संयुक्तमन्त्रः</h3>
<p>यद्वै दी᳚ख्षि॒तम॑भि॒वर्ष॑ति दि॒व्या आपोऽशा᳚न्ता॒ ओजो॒ बल॑न्दी॒ख्षाम् [2]  तपो᳚ऽस्य॒ निर्घ्न॑न्ति</p>
<h3 id="मनतर-12">मन्त्रः</h3>
<p>यद्वै दी᳚ख्षि॒तम॑भि॒वर्ष॑ति ।<br>
दि॒व्या आपोऽशा᳚न्ता॒ ओजो॒ बल॑न्दी॒ख्षाम् [2] तपो᳚ऽस्य॒ निर्घ्न॑न्ति ।</p>
<h4 id="टक-12">टीका</h4>
<p>4अथ दीक्षितस्याभिवर्षणे दोषमाह - यद्वा - इति ॥ यद्दीक्षितमभिवर्षति दिव्या अन्तरिक्ष्या अभूमिगता अशान्ताः असुखहेतवः आपः अस्य दीक्षितस्य ओजः बलं ओजिष्ठं बलं दीक्षां च तपश्च पुरोक्तं निर्घ्नान्ती निश्चयेन नाशयन्ति ॥</p>
<h3 id="सयकतमनतर-4">संयुक्तमन्त्रः</h3>
<p>उन्द॒तीर्बल॑न्ध॒त्तौजो॑ धत्त॒ बल॑न्धत्त॒ मा मे॑ दी॒ख्षाम्मा तपो॒ निर्व॑धि॒ष्टेत्या॑हैतदे॒व सर्व॑मा॒त्मन्ध॑त्ते॒ नास्यौजो॒ बल॒न्न दी॒ख्षान्न तपो॒ निर्घ्न॑न्त्य॒ग्निर्वै दी᳚ख्षि॒तस्य॑ दे॒वता॒ सो᳚ऽस्मादे॒तर्हि॑ ति॒र इ॑व॒ यर्हि॒ याति॒ तमी᳚श्व॒रꣳ रख्षाꣳ॑सि॒ हन्तोः᳚ [3]</p>
<h3 id="मनतर-13">मन्त्रः</h3>
<p>उ॒न्द॒तीर्बल॑न्ध॒त्तौजो॑ धत्त।<br>
बल॑न्धत्त ।<br>
मा मे॑ दी॒ख्षाम्मा तपो॒ निर्व॑धि॒ष्टेत्या॑ह ।<br>
ए॒तदे॒व सर्व॑मा॒त्मन्ध॑त्ते ।</p>
<h4 id="टक-13">टीका</h4>
<p>5अथ प्रमादकृते परिहारार्थं जपमाह - उन्दतीरिति मा तपो निर्वधिष्टेत्यन्तम् ॥ अस्य जपेन एतत्पूर्वोक्तं सर्वमात्मन् आत्मनि धत्ते स्थापयति ।</p>
<h3 id="मनतर-14">मन्त्रः</h3>
<p>नास्यौजो॒ बल॒न्न दी॒ख्षान्न तपो॒ निर्घ्न॑न्ति ।<br>
अ॒ग्निर्वै दी᳚ख्षि॒तस्य॑ दे॒वता ।<br>
सो᳚ऽस्मादे॒तर्हि॑ ति॒र इ॑व॒ यर्हि॒ याति ।<br>
तमी᳚श्व॒रꣳ रख्षाꣳ॑सि॒ हन्तोः᳚ ।</p>
<h4 id="टक-14">टीका</h4>
<p>दोषाभावमाह - नास्यौजिष्ठं बलं न दीक्षां निर्घ्नन्ति दिव्या आपः ॥</p>
<p>मन्त्रार्थस्तु - हे आपः उन्दतीः मां क्लेदयन्त्यो यूयं बलं मयि धत्त स्थापयत । ओजो दीप्तिं च बलं प्राणं जीवितं वा मयि धत्त । कर्मभ्रेषादाध्वरिकं कर्म मा छेदि । किं च - मम दीक्षां तपश्च मा निर्वधिष्ट निष्कृष्य मा नीनशत ॥</p>
<h3 id="परयणदमनतरण-बरहमणम">प्रयाणादिमन्त्राणां ब्राह्मणम्</h3>
<h3 id="सयकतमनतर-5">संयुक्तमन्त्रः</h3>
<p>भ॒द्राद॒भि श्रेय॒ᳶ प्रेहि॒ बृह॒स्पति॑ᳶ पुरए॒ता ते॑ अ॒स्त्वित्या॑ह॒ ब्रह्म॒ वै दे॒वाना॒म्बृह॒स्पति॒स्तमे॒वान्वार॑भते॒ स ए॑न॒ꣳ॒ सम्पा॑रय॒त्येदम॑गन्म देव॒यज॑नम्पृथि॒व्या इत्या॑ह देव॒यज॑न॒ꣵ॒ ह्ये॑ष पृ॑थि॒व्या आ॒गच्छ॑ति॒ यो यज॑ते॒ विश्वे॑ दे॒वा यदजु॑षन्त॒ पूर्व॒ इत्या॑ह</p>
<h3 id="मनतर-15">मन्त्रः</h3>
<p>भ॒द्राद॒भि श्रेय॒ᳶ प्रेहि॑ ।<br>
बृह॒स्पति॑ᳶ पुरए॒ता ते॑ अ॒स्त्वित्या॑ह ।<br>
ब्रह्म॒ वै दे॒वाना॒म्बृह॒स्पति॒स्तमे॒वान्वार॑भते ।</p>
<h4 id="टक-15">टीका</h4>
<p>6अथ भद्रादभि श्रेय इत्यादिना &lsquo;दैवीं धियं मनामहे&rsquo; इत्याम्नातानां आध्वरिकाणां प्रयाणादिमन्त्राणां ब्राह्मणम् । तत्र &lsquo;अच्छिन्नं तन्तुं पृथिव्या अनु गेषमित्याह सेतुमेव कृत्वाऽत्येति&rsquo; इति समाप्य शिष्टानां तेषां प्रकरणमुल्लङ्घ्यास्मिन्प्रदेशे ब्राह्मणमाम्नातं किमर्थमिति चिन्त्यम् । केचिदाहुः - उपानुवाक्यत्वेन काण्डविशेषप्रापणार्थमिति । अपरे तु ब्रुवते - एषां दीक्षितवादप्रसिद्द्यर्थमस्मिन्ननुवाके एषां ब्राह्मणमाम्नायत इति ।</p>
<p>तत्र प्रयाणमन्त्रः - भद्रादभि श्रेय इति ॥ व्याख्यातश्चायम् ।</p>
<p>अत्र किंचिद्विशेषं ब्राह्मणं दर्शयति - अग्निर्वै दीक्षितस्येति ॥ दीक्षितस्याग्निर्देवता । स चाग्निरस्माद्दीक्षितादेतर्हि अस्मिन् काले तिर इव तिरोहित इव &lsquo;इदमो र्हिल्&rsquo; &lsquo;एतेतौ रथोः&rsquo; । कस्मिन् काले इत्याह - यर्हि यातीति । यस्मिन् काले अरण्योरग्नीन् समारोप्यायं याति तदास्मादग्निस्तिरोहित इव । सर्वात्मना तिरोधानं नास्तीति दर्शयितुमिवेत्युक्तम् । &lsquo;अनद्यतनेर्हिलन्यतरस्याम्&rsquo; इति यच्छब्दाद्धिल् प्रत्ययः । ततश्च तं दीक्षितं तादृशमात्मनो देवतया अग्निना विहीनं रक्षांसि हन्तोः हन्तुमीश्वरमीश्वराणि । वचनव्यत्ययेनैकवचनम् । &lsquo;इर्श्वरे तोसुन्कसुनौ&rsquo; इति तोसुन् प्रत्ययः । यागविघ्नाचरणं हननम् । तत्र भद्रादभि श्रेय इत्यनया बृहस्पतिवत्यर्चा प्रयाणेन एतद्दोषप्रसङ्गाभावः । तथाहि - ब्रह्म वै देवानां बृहस्पतिः तमेवान्वारभते अनुसंपृक्तो भवति ।</p>
<h3 id="मनतर-16">मन्त्रः</h3>
<p>स ए॑न॒ꣳ॒ सम्पा॑रयति ।<br>
एदम॑गन्म देव॒यज॑नम्पृथि॒व्या इत्या॑ह ।<br>
दे॒व॒यज॑न॒ꣵ॒ ह्ये॑ष पृ॑थि॒व्या आ॒गच्छ॑ति ।<br>
यो यज॑ते॒ विश्वे॑ दे॒वा यदजु॑षन्त॒ पूर्व॒ इत्या॑ह ।</p>
<h4 id="टक-16">टीका</h4>
<p>स एनं संपारयति अविघ्नेन निर्वर्तितयागं करोति । पार तीर कर्मसमाप्तौ । अथ देवयजनमेदमगन्मेत्युच्यते ॥</p>
<h3 id="सयकतमनतर-6">संयुक्तमन्त्रः</h3>
<p>विश्वे॒ ह्ये॑तद्दे॒वा जो॒षय॑न्ते॒ यद्ब्रा᳚ह्म॒णा ऋ॑ख्सा॒माभ्या॒य्ँयजु॑षा स॒न्तर॑न्त॒ इत्या॑हर्ख्सा॒माभ्या॒ꣳ॒ ह्ये॑ष यजु॑षा स॒न्तर॑ति॒ यो यज॑ते</p>
<h3 id="मनतर-17">मन्त्रः</h3>
<p>विश्वे॒ ह्ये॑तद्दे॒वा जो॒षय॑न्ते ।<br>
यद्ब्रा᳚ह्म॒णा ऋ॑ख्सा॒माभ्या॒य्ँयजु॑षा स॒न्तर॑न्त॒ इत्या॑ह ।<br>
ऋ॒ख्सा॒माभ्या॒ꣳ॒ ह्ये॑ष यजु॑षा स॒न्तर॑ति॒ यो यज॑ते ।</p>
<h4 id="टक-17">टीका</h4>
<p>7विश्वे देवा इत्यादि ॥ एतद्धि विश्वे देवा जोषयन्ते सेवन्ते यद्ब्राह्मणास्सेवन्ते । तस्माद्विश्वे देवा यदजुषन्त इति ब्राह्मणैः पूर्वैस्सेवितमुच्यते । अचतुरादिसूत्रे ऋक्सामशब्दोऽच्प्रत्ययान्तो निपात्यते ॥</p>
<h3 id="सयकतमनतर-7">संयुक्तमन्त्रः</h3>
<p>रा॒यस्पोषे॑ण॒ समि॒षा म॑दे॒मेत्या॑हा॒शिष॑मे॒वैतामा शा᳚स्ते ॥ [4]</p>
<h3 id="मनतर-18">मन्त्रः</h3>
<p>रा॒यस्पोषे॑ण॒ समि॒षा म॑दे॒मेत्या॑ह ।<br>
आ॒शिष॑मे॒वैतामा शा᳚स्ते ॥ [4]</p>
<h4 id="टक-18">टीका</h4>
<p>8रायस्पोषेणेत्यादि ॥ मदेमेत्येतामाशिषमनेनाशास्ते ॥</p>
<h4 id="टक-19">टीका</h4>
<p>इति भट्टभास्करमिश्रविरचिते यजुर्वेदभाष्ये तृतीयकाण्डे प्रथमप्रपाठके प्रथमोनुवाकः ॥</p>
<h2 id="अनवक-२-समपसथनमनतर---अधवरयकरतवयवधयशच-">अनुवाकः २ सोमोपस्थानमन्त्राः ।  अध्वर्युकर्तव्यविधयश्च ।</h2>
<p>विश्वेदेवा ऋषयः।</p>
<h3 id="सयकतमनतर-8">संयुक्तमन्त्रः</h3>
<p>ए॒ष ते॑ गाय॒त्रो भा॒ग इति॑ मे॒ सोमा॑य ब्रूतादे॒ष ते॒ त्रैष्टु॑भो॒ जाग॑तो भा॒ग इति॑ मे॒ सोमा॑य ब्रूताच्छन्दो॒माना॒ꣳ॒ साम्रा᳚ज्यङ्ग॒च्छेति॑ मे॒ सोमा॑य ब्रूतात्</p>
<h3 id="मनतर-19">मन्त्रः</h3>
<p>ए॒ष ते॑ गाय॒त्रो भा॒ग इति॑ मे॒ सोमा॑य ब्रूतात् ।<br>
ए॒ष ते॒ त्रैष्टु॑भो॒ +++(भा॒ग इति॑ मे॒ सोमा॑य ब्रूतात् ।  )+++।</p>
<p>+++(ए॒ष ते)+++ जाग॑तो भा॒ग इति॑ मे॒ सोमा॑य ब्रूतात् ।</p>
<h4 id="टक-20">टीका</h4>
<p>1-4पुरस्तात्सेोमस्य क्रयाद्राजानमभिमन्त्रयते । एष वल्लीसोमस्तव गायत्रो भागः अंशः । &lsquo;कर्षात्त्वतः&rsquo; इत्यन्तोदात्तत्वम् । एतदुक्तं भवति - गायत्रीविषयं यत्तव साम्राज्यं तस्येदं स्थानं इममधिष्ठाय तत्साम्राज्यं कुरुष्वेति । इत्थं मे मदर्थं मदीयं वा सोमं सोमाय राज्ञे ब्रूतात् ब्रूत । हे छन्दांसि । यद्वा - हे देवाः &lsquo;तस्य तात्&rsquo; इति तादादेशः । एवं &lsquo;एष ते त्रैष्टुभः एष ते जागतः&rsquo; इत्येतयोरपि वेदितव्यम् । भाग इत्युभयत्राप्यनुषज्यते । त्रिष्टुप्जगतीशब्दाभ्यामुत्सादित्वात्प्राग्दीव्यतीयोऽण् । छन्दांसि प्रधानानि वा । गायत्रीत्रिष्टुप्जगत्येतद्विषयं तत्संबन्धि यत्तव साम्राज्यादिकं तदेतेन वल्लीसोमेन गच्छ कुर्वित्यर्थः । एवं त्वां साम्राज्यं गमयामः अनेनाभिमन्त्रणेनेति भावः । शिष्टं स्पष्टम् ।</p>
<h3 id="मनतर-20">मन्त्रः</h3>
<p>छ॒न्दो॒माना॒ꣳ॒ साम्रा᳚ज्यङ्ग॒च्छेति॑ मे॒ सोमा॑य ब्रूतात् ।</p>
<h4 id="टक-21">टीका</h4>
<p>सम्यग्राजत इति सम्राट्, क्विप् &lsquo;मो राजिसमः क्वौ&rsquo; इति मः । तस्य भावः साम्राज्यं गुणवचनत्वात् ष्यञ् । छन्दोविषयं तवैश्वर्यमित्यर्थः ॥</p>
<h3 id="सयकतमनतर-9">संयुक्तमन्त्रः</h3>
<p>यो वै सोम॒ꣳ॒ राजा॑न॒ꣳ॒ साम्रा᳚ज्यल्ँलो॒कङ्ग॑मयि॒त्वा क्री॒णाति॒ गच्छ॑ति॒ स्वाना॒ꣳ॒ साम्रा᳚ज्य॒ञ्छन्दाꣳ॑सि॒ खलु॒ वै सोम॑स्य॒ राज्ञ॒स्साम्रा᳚ज्यो लो॒कᳶ पु॒रस्ता॒थ्सोम॑स्य क्र॒यादे॒वम॒भि म॑न्त्रयेत॒ साम्रा᳚ज्यमे॒व [5]  ए॒न॒ल्ँलो॒कङ्ग॑मयि॒त्वा क्री॑णति॒ गच्छ॑ति॒ स्वाना॒ꣳ॒ साम्रा᳚ज्यँ</p>
<h3 id="मनतर-21">मन्त्रः</h3>
<p>यो वै सोम॒ꣳ राजा॑न॒ꣳ॒ साम्रा᳚ज्ल्लो॒कङ्ग॑मयि॒त्वा क्री॒णाति ।<br>
।</p>
<h4 id="टक-22">टीका</h4>
<p>5अथैतेषां मन्त्राणां ब्राह्मणम् - यो वै सोममिति ॥ लोकः प्रकाशः ।</p>
<h3 id="मनतर-22">मन्त्रः</h3>
<p>गच्छ॑ति॒ स्वाना॒ꣳ॒ साम्रा᳚ज्यम् ।</p>
<h4 id="टक-23">टीका</h4>
<p>साम्राज्यलक्षणं लोकं गमयित्वा यस्सोमं क्रीणाति स स्वानामात्मीयानां साम्राज्यं गच्छति । तिङः परत्वान्न निहन्यते । समानवाक्ये वा पदात्परत्वाभावात् ।</p>
<h3 id="मनतर-23">मन्त्रः</h3>
<p>छन्दाꣳ॑सि॒ खलु॒ वै सोम॑स्य॒ राज्ञ॒स्साम्रा᳚ज्यो लो॒कः</p>
<h4 id="टक-24">टीका</h4>
<p>कः पुनः साम्राज्यलक्षणो लोकः इत्याह - छन्दांसीत्यादि । साम्राज्यस्य छन्दोवीषयत्वात् ताच्छब्द्यमुपचर्यते, व्यत्ययेन पुल्लिङ्गता ।</p>
<h3 id="मनतर-24">मन्त्रः</h3>
<p>पु॒रस्ता॒थ्सोम॑स्य क्र॒यादे॒वम॒भि म॑न्त्रयेत ।</p>
<h4 id="टक-25">टीका</h4>
<p>कथंपुनस्तत्सोमो गमयितव्य इत्यत आह - पुरस्तादित्यादि । पुरस्तात् पूर्वस्मिन् काले । &lsquo;दिक्शब्देभ्यः ' इत्यादिना अस्तातिः, &lsquo;अस्ताति च&rsquo; इति पुरादेशः । एवमिति &lsquo;एष ते गायत्रः&rsquo; इत्यादिभिर्मन्त्रैरित्यर्थः ।</p>
<h3 id="मनतर-25">मन्त्रः</h3>
<p>साम्रा᳚ज्यमे॒व [5] ए॒न॒ल्ँलो॒कङ्ग॑मयि॒त्वा क्री॑णाति ।<br>
गच्छ॑ति॒ स्वाना॒ꣳ॒ साम्रा᳚ज्यम्  ।</p>
<h4 id="टक-26">टीका</h4>
<p>इष्टसिद्धिसमर्थनेन निगमयति - साम्राज्यमेवेत्यादि । एवं कुर्वन् साम्राज्यं लोकं गमयित्वैव एनं सो क्रीणाति, स्वयं च स्वानां साम्राज्यं गच्छति ॥</p>
<h3 id="मनतर-26">मन्त्रः</h3>
<p>यो वै ता॑नून॒प्त्रस्य॑ प्रति॒ष्ठाव्ँवेद॒ प्रत्ये॒व ति॑ष्ठति ।</p>
<h4 id="टक-27">टीका</h4>
<p>6अथ तानूनप्त्रस्यावघ्राणं विधास्यन्नाह - यो वै तानूनप्त्रस्येत्यादि ॥ तनूनामपां नप्ता चतुर्थस्तनूनपात् शरीरस्थोग्निः, तस्मै यद्गृह्यते आज्यं तत्तानूनप्त्रम् । यद्यपि &lsquo;आपतये त्वा गृह्णामि&rsquo; इत्याद्यापत्यादिभ्यः प्राणादिभ्यो ह्येतद्गृह्यते । तथाऽपि प्राधान्यात्तानूनप्त्रा व्यपदिश्यते । तस्य यः प्रतिष्ठां वेद स प्रतितिष्ठत्येव ॥</p>
<h3 id="सयकतमनतर-10">संयुक्तमन्त्रः</h3>
<p>ब्रह्मवा॒दिनो॑ वदन्ति॒ न प्रा॒श्ञन्ति॒ न जु॑ह्व॒त्यथ॒ क्व॑ तानून॒प्त्रम्प्रति॑ तिष्ठ॒तीति॑</p>
<h3 id="मनतर-27">मन्त्रः</h3>
<p>ब्र॒ह्म॒वा॒दिनो॑ वदन्ति ।<br>
न प्रा॒श्ञन्ति॑ । <br>
न जु॑ह्वति ।<br>
अथ॒ क्व॑ तानून॒प्त्रम्प्रति॑ तिष्ठ॒तीति॑  ।</p>
<h4 id="टक-28">टीका</h4>
<p>7अधुना ब्रह्मवादिभिः पर्यनुयोजयति - ब्रह्मवादिन इत्यादि ॥ ब्रह्म वेदः तदर्थं वदितुं शीलमेषां ते ब्रह्मवादिनः । &lsquo;ब्रह्मणि वदः&rsquo; इति णिनिः । वदन्ति प्रश्नं कुर्वन्ति - नेदं तानूनप्त्रं प्राश्नन्ति, न चेदं जुह्वति प्राशनेन वा होमेन वा नास्य प्रतिष्ठेति ॥</p>
<h3 id="मनतर-28">मन्त्रः</h3>
<p>प्र॒जाप॑तौ॒ मन॒सीति॑ ब्रूयात् ।</p>
<h4 id="टक-29">टीका</h4>
<p>8अथेदानीं तानूनप्त्रं क्व प्रति तिष्ठति, काऽस्य प्रतिपत्तिरिति इदानीं तेभ्य उत्तरं अन्येनैव दापयति - प्रजापताविति ॥ प्राजापत्यात्मनि प्रजानां वा पालके मनसि अस्य प्रतिष्ठेति ब्रूयात् ॥</p>
<h3 id="सयकतमनतर-11">संयुक्तमन्त्रः</h3>
<p>त्रिरव॑ जिघ्रेत्प्र॒जाप॑तौ त्वा॒ मन॑सि जुहो॒मीत्ये॒षा वै ता॑नून॒प्त्रस्य॑ प्रति॒ष्ठा य ए॒वव्ँवेद॒ प्रत्ये॒व ति॑ष्ठति</p>
<h3 id="मनतर-29">मन्त्रः</h3>
<p>त्रिरव॑ जिघ्रेत् ।</p>
<h4 id="टक-30">टीका</h4>
<p>9कः पुनस्तस्य प्रकार इत्यत्राह - त्रिरव जिघ्रेदिति ॥</p>
<h3 id="मनतर-30">मन्त्रः</h3>
<p>प्र॒जाप॑तौ त्वा॒ मन॑सि जुहो॒मीति॑ ।<br>
ए॒षा वै ता॑नून॒प्त्रस्य॑ प्रति॒ष्ठा ।<br>
य ए॒वव्ँवेद॒ प्रत्ये॒व ति॑ष्ठति ।</p>
<h4 id="टक-31">टीका</h4>
<p>मन्त्रमाह - प्रजापतावित्यादि ॥ गतम् ॥</p>
<h3 id="मनतर-31">मन्त्रः</h3>
<p>ए॒षा वै ता॑नून॒प्त्रस्य॑ प्रति॒ष्ठा य ए॒वव्ँवेद॒ प्रत्ये॒व ति॑ष्ठति ।</p>
<h4 id="टक-32">टीका</h4>
<p>10एषा वा इत्यादि प्राजापत्यात्मब्राह्मणम् ॥ गतमेव ॥</p>
<h3 id="सयकतमनतर-12">संयुक्तमन्त्रः</h3>
<p>यः [6] वा अ॑ध्व॒र्योᳶ प्र॑ति॒ष्ठाव्ँवेद॒ प्रत्ये॒व ति॑ष्ठति॒ यतो॒ मन्ये॒तान॑भिक्रम्य होष्या॒मीति॒ तत्तिष्ठ॒न्ना श्रा॑वयेदे॒षा वा अ॑ध्व॒र्योᳶ प्र॑ति॒ष्ठा</p>
<h3 id="मनतर-32">मन्त्रः</h3>
<p>यो वा अ॑ध्व॒र्योᳶ प्र॑ति॒ष्ठाव्ँवेद॑ ।<br>
प्रत्ये॒व ति॑ष्ठति ।<br>
यतो॒ मन्ये॒तान॑भिक्रम्य होष्या॒मीति॑ ।<br>
तत्तिष्ठ॒न्ना श्रा॑वयेत् ।<br>
ए॒षा वा अ॑ध्व॒र्योᳶ प्र॑ति॒ष्ठा ।</p>
<h4 id="टक-33">टीका</h4>
<p>11यो वा अध्वर्योः प्रतिष्ठामित्यादि ॥ अतीत्यावस्थानमभिक्रमणम् । यतोनभिक्रम्य होष्यामीति तत्तत्र तिष्ठन्नाश्रावयेत् ततो होष्यन्नाक्रामेदिति । एवमनुष्ठानं अध्वर्योः प्रतिष्ठाहेतुत्वात्प्रतिष्ठा ॥</p>
<h3 id="मनतर-33">मन्त्रः</h3>
<p>य ए॒वव्ँवेद॒ प्रत्ये॒व ति॑ष्ठति ।</p>
<h4 id="टक-34">टीका</h4>
<p>12य एवमित्यादि ॥ गतम् ॥</p>
<h3 id="सयकतमनतर-13">संयुक्तमन्त्रः</h3>
<p>यद॑भि॒क्रम्य॑ जुहु॒यात्प्र॑ति॒ष्ठाया॑ इया॒त्तस्मा᳚थ्समा॒नत्र॒ तिष्ठ॑ता होत॒व्य॑म्प्रति॑ष्ठित्यै</p>
<h3 id="मनतर-34">मन्त्रः</h3>
<p>यद॑भि॒क्रम्य॑ जुहु॒यात् ।<br>
प्र॒ति॒ष्ठाया॑ इयात्  ।</p>
<h4 id="टक-35">टीका</h4>
<p>13विपर्यये दोषमाह - यदभिक्रम्येत्यादि ॥ यद्याश्रावणस्थानादभिक्रम्य जुहुयात् प्रतिष्ठाया इयात् च्यवेत ।</p>
<h3 id="मनतर-35">मन्त्रः</h3>
<p>तस्मा᳚थ्समा॒नत्र॒ तिष्ठ॑ता होत॒व्य॑म्प्रति॑ष्ठित्यै ।</p>
<h4 id="टक-36">टीका</h4>
<p>तस्मात्समानत्र समानदेशे तिष्ठता होतव्यं आश्रावणदेश एवेत्यर्थः । प्रतिष्ठित्यै भवति । तदेतदन्यत्र हविर्यज्ञेभ्योऽभिक्रामं जुहोति हविर्यज्ञेषु भवतीति ॥</p>
<h3 id="सयकतमनतर-14">संयुक्तमन्त्रः</h3>
<p>यो वा अ॑ध्व॒र्योस्स्वव्ँवेद॒ स्ववा॑ने॒व भ॑वति॒ स्रुग्वा अ॑स्य॒ स्वव्ँवा॑य॒व्य॑मस्य [7]  स्वञ्च॑म॒सो᳚ऽस्य॒ स्वय्ँयद्वा॑य॒व्य॑व्ँवा चम॒सव्ँवाऽन॑न्वारभ्याश्रा॒वये॒थ्स्वादि॑या॒त्तस्मा॑दन्वा॒रभ्या॒श्राव्य॒ꣵ॒ स्वादे॒व नैति</p>
<h3 id="मनतर-36">मन्त्रः</h3>
<p>यो वा अ॑ध्व॒र्योस्स्वव्ँवेद ।<br>
स्ववा॑ने॒व भ॑वति ।<br>
स्रुग्वा अ॑स्य॒ स्वँव्,  वा॑य॒व्य॑मस्य [7]  स्वञ्, च॑म॒सो᳚ऽस्य॒ स्वँय्,<br>
यद्वा॑य॒व्य॑व्ँवा चम॒सव्ँवाऽन॑न्वारभ्याश्रा॒वये॒थ् स्वादि॑यात् ।</p>
<h4 id="टक-37">टीका</h4>
<p>14यो वा अध्वर्योस्स्वं वेदेत्यादि ॥ स्रुगादयः अध्वर्योस्स्वानि धनानि । तत्र सोमविषयत्वादनुवाकस्य वायव्यचमसयोरेव ग्रहणम् । यद्वायव्यं वा चमसं वेति ।</p>
<h3 id="मनतर-37">मन्त्रः</h3>
<p>तस्मा॑दन्वा॒रभ्या॒श्राव्य॒ꣵ॒ स्वादे॒व नैति॑ ।</p>
<h4 id="टक-38">टीका</h4>
<p>तस्मादित्यादि । वायव्यं वा चमसं वा हस्तेऽन्वारभ्य हस्ते गृहीत्वा आश्राव्यमेवं कुर्वन् स्वादेव नैति ॥</p>
<h3 id="सयकतमनतर-15">संयुक्तमन्त्रः</h3>
<p>यो वै सोम॒मप्र॑तिष्ठाप्य स्तो॒त्रमु॑पाक॒रोत्यप्र॑तिष्ठित॒स्सोमो॒ भव॒त्यप्र॑तिष्ठित॒स्स्तोमोऽप्र॑तिष्ठितान्यु॒क्थान्यप्र॑तिष्ठितो॒ यज॑मा॒नोऽप्र॑तिष्ठितोऽध्व॒र्युः</p>
<h3 id="मनतर-38">मन्त्रः</h3>
<p>यो वै सोम॒मप्र॑तिष्ठाप्य स्तो॒त्रमु॑पाक॒रोति ।<br>
अप्र॑तिष्ठित॒स्सोमो॒ भव॒ति + अप्र॑तिष्ठित॒स्स्तोमः॑  ।</p>
<h4 id="टक-39">टीका</h4>
<p>15यो वै सोममप्रतिष्ठाप्येत्यादि ॥ सोममप्रतिष्ठाय अप्रतिष्ठां गमयित्वा यः स्तोत्रमुपाकरोति तस्य सोमादयोप्रतिष्ठिताः स्वकार्यकरणे असमर्थाः भवेयुः ।</p>
<h3 id="मनतर-39">मन्त्रः</h3>
<p>अप्र॑तिष्ठितान्यु॒क्थान्यप्र॑तिष्ठितो॒ यज॑मा॒नोऽप्र॑तिष्ठितोऽध्व॒र्युः ।</p>
<h4 id="टक-40">टीका</h4>
<p>उक्थानि शस्त्राणि ॥</p>
<h3 id="सयकतमनतर-16">संयुक्तमन्त्रः</h3>
<p>वा॑य॒व्य॑व्ँवै सोम॑स्य प्रति॒ष्ठा च॑म॒सो᳚ऽस्य प्रति॒ष्ठा सोम॒स्स्तोम॑स्य॒ स्तोम॑ उ॒क्थाना॒ङ्ग्रह॑व्ँवा गृही॒त्वा च॑म॒सव्ँवो॒न्नीय॑ स्तो॒त्रमु॒पाकु॑र्या॒त्प्रत्ये॒व सोमꣵ॑ स्था॒पय॑ति॒ प्रति॒ स्तोम॒म्प्रत्यु॒क्थानि॒ प्रति॒ यज॑मान॒स्तिष्ठ॑ति॒ प्रत्य॑ध्व॒र्युः ॥ [8]</p>
<h3 id="मनतर-40">मन्त्रः</h3>
<p>वा॒य॒व्य॑व्ँवै  सोम॑स्य प्रति॒ष्ठा ।<br>
च॒म॒सो᳚ऽस्य प्रति॒ष्ठा।<br>
सोम॒स्स्तोम॑स्य॒ +++(प्रतिष्ठा)+++स्तोम॑ उ॒क्थानाम् +++(प्रतिष्ठा )+++।</p>
<h4 id="टक-41">टीका</h4>
<p>16कदा पुनः प्रतितिष्ठतीत्याह - वायव्यं वा इत्यादि ॥ वायव्यं पात्रविशेषः । यत्र ग्रहा गृह्यन्ते तत्र सोमस्य प्रतिष्ठा तत्र सोमः प्रतितिष्ठतीति । चमसो वायव्यस्य प्रतिष्ठा तत्र वायव्यं प्रतितिष्ठतीति मुख्ये चमसे संपातमवनयतीति ।<br>
अस्य सोमस्य प्रतिष्ठाभूतस्यापि वायव्यस्य चमसः प्रतिष्ठेति प्राधान्येन निर्दिष्टस्य वायव्यस्यापि अन्वादेशत्वादस्येत्यनुदात्तत्वम् ।</p>
<p>प्रत्येव सोममित्यादि । +++(प्रत्येव सोममिति मन्त्रभाग उत्तरत्रोच्यते)+++ तेषामेव प्रस्तुतत्वात् चमसोस्य सोमस्य प्रतिष्ठेति ॥</p>
<h3 id="मनतर-41">मन्त्रः</h3>
<p>ग्रह॑व्ँवा गृही॒त्वा च॑म॒सव्ँवो॒न्नीय॑ स्तो॒त्रमु॒पाकु॑र्यात् ।</p>
<h4 id="टक-42">टीका</h4>
<p>17कथं पुनः सोमः प्रतिष्ठां गमयितव्य इत्याह - ग्रहं वेत्यादि ॥ ग्रहचमसशब्दाभ्यां विशिष्टाधारवर्तिसोम उच्यते । तत्र ग्रहणं ग्रहस्योन्नयनम् । उन्नयनमेव चमसस्य ग्रहणम् । तस्मादुच्यते ग्रहं वा गृहीत्वा चमसं वोन्नीयेति ॥</p>
<h3 id="सयकतमनतर-17">संयुक्तमन्त्रः</h3>
<p>प्रत्ये॒व सोमꣵ॑ स्था॒पय॑ति॒ प्रति॒ स्तोम॒म्प्रत्यु॒क्थानि॒ प्रति॒ यज॑मान॒स्तिष्ठ॑ति॒ प्रत्य॑ध्व॒र्युः ॥ [8]</p>
<h3 id="मनतर-42">मन्त्रः</h3>
<p>प्रत्ये॒व सोमꣵ॑ स्था॒पय॑ति ।<br>
प्रति॒ स्तोम॒म्प्रत्यु॒क्थानि॒ प्रति॒ यज॑मान॒स्तिष्ठ॑ति॒ प्रत्य॑ध्व॒र्युः ॥ [8]</p>
<h4 id="टक-43">टीका</h4>
<p>18एवं हि सोमः प्रतिष्ठां गमित एवेत्याह - प्रत्येव सोममित्यादि ॥ ग्रहचमसशब्दाभ्यां स्तोत्रोपाकरणं कृतं भवति । ग्रहप्रतिष्ठात्वात् सोमस्य, तस्य चमसप्रतिष्ठात्वात् । ततश्च सोमादीन् प्रतिष्ठापयैति, यजमानश्च प्रतितिष्ठति, अध्वर्युश्च प्रति तिष्ठतीत्येव ॥</p>
<p>इति तृतीये प्रथमे द्वितीयोनुवाकः ॥</p>
<h2 id="अनवक-३-समकरयणपदञजनम--२-३-पशशरपणरथसयगन-परणयनम----४-पशरवदननश-परयशचततम---५-पशवपहरतनशरथ-हमशच-">अनुवाकः ३ सोमक्रयणीपदाञ्जनम् । २-३ पशुश्रपणार्थस्याग्नेः प्रणयनम् ।   ४ पशोरवदाननाशे प्रायश्चित्तम् ।  ५ पश्वपहर्तृनाशार्थं होमश्च ।</h2>
<p>विश्वेदेवा ऋषयः।</p>
<h3 id="सयकतमनतर-18">संयुक्तमन्त्रः</h3>
<p>य॒ज्ञव्ँवा ए॒तथ्सम्भ॑रन्ति॒ यथ्सो॑म॒क्रय॑ण्यै प॒दय्ँय॑ज्ञमु॒खꣳ ह॑वि॒र्धाने॒ यर्हि॑ हवि॒र्धाने॒ प्राची᳚ प्रव॒र्तये॑यु॒स्तर्हि॒ तेनाख्ष॒मुपा᳚ञ्ज्याद्यज्ञमु॒ख ए॒व य॒ज्ञमनु॒ सन्त॑नोति</p>
<h3 id="मनतर-43">मन्त्रः</h3>
<p>य॒ज्ञव्ँवा ए॒तथ्सम्भ॑रन्ति।</p>
<h4 id="टक-44">टीका</h4>
<p>1अथ हविर्धानयोरक्षोपाञ्जनं विधास्यन्नाह - यज्ञं वा इत्यादि ॥ यज्ञमेवैतत्सम्भरन्ति यत्सोमक्रयण्याः पदं संभरन्ति । यज्ञस्य प्रधानोपकरणत्वात् ।</p>
<h3 id="मनतर-44">मन्त्रः</h3>
<p>यथ्सो॑म॒क्रय॑ण्यै प॒दय्ँय॑ज्ञमु॒खꣳ ह॑वि॒र्धाने॒,<br>
यर्हि॑ हवि॒र्धाने॒ प्राची᳚ प्रव॒र्तये॑यु॒स्तर्हि॒ तेनाख्ष॒मुपा᳚ञ्ज्यात्  ।</p>
<h4 id="टक-45">टीका</h4>
<p>यज्ञमुखं हविर्धाने यज्ञस्य मुखमिव उपक्रमणमेवैते हविर्धाने भवतः । हवींषि निधीयन्ते अनयोरिति हविर्धाने शकटे । यस्मादेवं तस्मात् यर्हि यस्मिन् काले हविर्धाने प्राची प्रवर्तयेयुः तर्हि तस्मिन्काले तेन पदतृतीयेन अक्षं अक्षस्य धुरं उपाञ्ज्यात् पत्नी ।</p>
<h3 id="मनतर-45">मन्त्रः</h3>
<p>यज्ञमु॒ख ए॒व य॒ज्ञमनु॒ सन्त॑नोति ।</p>
<h4 id="टक-46">टीका</h4>
<p>यज्ञमुख एव उपक्रम एव यज्ञं समस्तं अनुसन्तनोति अनुसन्ततं करोति ॥</p>
<h3 id="सयकतमनतर-19">संयुक्तमन्त्रः</h3>
<p>प्राञ्च॑म॒ग्निम्प्र ह॑र॒न्त्युत्पत्नी॒मा न॑य॒न्त्यन्वनाꣳ॑सि॒ प्र व॑र्तय॒न्त्यथ॒ वा अ॑स्यै॒ष धिष्णि॑यो हीयते॒ सोऽनु॑ ध्यायति॒ स ई᳚श्व॒रो रु॒द्रो भू॒त्वा [9]  प्र॒जाम्प॒शून्यज॑मानस्य॒ शम॑यितोः</p>
<h3 id="मनतर-46">मन्त्रः</h3>
<p>प्राञ्च॑म॒ग्निम्प्र ह॑र॒न्ति ।<br>
उत्पत्नी॒मा न॑यन्ति ।</p>
<h4 id="टक-47">टीका</h4>
<p>2प्राञ्चमग्निं प्रहरन्तीत्यादयो विधयः ॥ प्राञ्चं प्रहरन्ति । पत्नीमुदानयन्ति ।</p>
<h3 id="मनतर-47">मन्त्रः</h3>
<p>अन्वनाꣳ॑सि॒ प्र व॑र्तयन्ति ।</p>
<h4 id="टक-48">टीका</h4>
<p>अनांसि अनुप्रवर्तयन्ति ।</p>
<h3 id="मनतर-48">मन्त्रः</h3>
<p>अथ॒ वा अ॑स्यै॒ष धिष्णि॑यो हीयते ।</p>
<h4 id="टक-49">टीका</h4>
<p>अथ वै इदानीं अस्याग्नेः धिष्णियो हीयते प्रहीयते ।</p>
<h3 id="मनतर-49">मन्त्रः</h3>
<p>२सोऽनु॑ ध्यायति ।</p>
<h4 id="टक-50">टीका</h4>
<p>ततश्च स हीनधिष्ण्योग्निरनुध्यायति अनुचिन्तयति धिष्ण्यविरहितोहम् ।</p>
<h3 id="मनतर-50">मन्त्रः</h3>
<p>स ई᳚श्व॒रो रु॒द्रो भू॒त्वा प्र॒जाम्प॒शून्यज॑मानस्य॒ शम॑यितोः ।</p>
<h4 id="टक-51">टीका</h4>
<p>स तादृशो रुद्रः क्रूरो भूत्वा यजमानस्य प्रजां पशूंश्च शमयितोः शमयितुं नाशयितुमीश्वरश्शक्त एव स्यात् ॥</p>
<h3 id="सयकतमनतर-20">संयुक्तमन्त्रः</h3>
<p>यर्हि॑ प॒शुमाप्री॑त॒मुद॑ञ्च॒न्नय॑न्ति॒ तर्हि॒ तस्य॑ पशु॒श्रप॑णꣳ हरे॒त्तेनै॒वैन॑म्भा॒गिन॑ङ्करोति</p>
<h3 id="मनतर-51">मन्त्रः</h3>
<p>यर्हि॑ प॒शुमाप्री॑त॒मुद॑ञ्च॒न्नय॑न्ति ।<br>
तर्हि॒ तस्य॑ पशु॒श्रप॑णꣳ हरे॒त् ।<br>
तेनै॒वैन॑म्भा॒गिन॑ङ्करोति ।</p>
<h4 id="टक-52">टीका</h4>
<p>3तत्रायं समाधिरित्याह - यर्हीत्यादि ॥ यर्हि यस्मिन् काले पशुमाप्रीतं इष्टकामत्वादीषत्प्रियमिति केचित् यदा - उदञ्चं नयन्ति तर्हि तदानीमेव पशुश्रपणं अग्निं तस्याहवनीयस्यैकदेशं हरेत् ।</p>
<p>तेनैवैनं भागिनं करोति ततश्च भागलाभेन तृप्तः प्रजां पशूंश्च न शमयति ॥</p>
<h3 id="सयकतमनतर-21">संयुक्तमन्त्रः</h3>
<p>यज॑मानो॒ वा आ॑हव॒नीयो॒ यज॑मान॒व्ँवा ए॒तद्वि क॑र्षन्ते॒ यदा॑हव॒नीया᳚त्पशु॒श्रप॑ण॒ꣳ॒ हर॑न्ति॒ स वै॒व स्यान्नि॑र्म॒न्थ्य॑व्ँवा कुर्या॒द्यज॑मानस्य सात्म॒त्वाय</p>
<h3 id="मनतर-52">मन्त्रः</h3>
<p>यज॑मानो॒ वा आ॑हव॒नीयो॒ यज॑मान॒व्ँवा ए॒तद्वि क॑र्षन्ते ।<br>
यदा॑हव॒नीया᳚त्पशु॒श्रप॑ण॒ꣳ॒ हर॑न्ति ।</p>
<h4 id="टक-53">टीका</h4>
<p>4अथाहवनीयात्पशुश्रपणहरणे दोषमाह - यजमानो वा इत्यादि ॥ ततश्च यजमानो निरात्मकस्स्यादिति । समाधत्ते - स वैव स्यात् स एव आहवनीयैकदेशः पशुश्रपणस्स्यात् ।<br>
ननु चोक्तम् यजमानो निरात्मकस्स्यादिति; ननु चेदमप्युक्तम् &lsquo;स ईश्वरो रुद्रोभूत्वा प्रजां पशून्यजमानस्य शमयितोः&rsquo; इति ।</p>
<h3 id="मनतर-53">मन्त्रः</h3>
<p>स वै॒व स्यान् ..</p>
<h4 id="टक-54">टीका</h4>
<p>तस्मादग्नेर्भागवत्त्वाय स वैव स्यात् स एव भागतृप्तो यजमानं सात्मानं करिष्यतीति ।</p>
<h3 id="मनतर-54">मन्त्रः</h3>
<p>नि॑र्म॒न्थ्य॑व्ँवा कुर्या॒द्यज॑मानस्य सात्म॒त्वाय॑ ।</p>
<h4 id="टक-55">टीका</h4>
<p>पक्षान्तरमप्याह - निर्मन्थ्यं वा कुर्यात् पशुश्रपणं यजमानस्य सात्मत्वाय । ननु निर्भागोग्निः प्रजां पशून्यजमानस्य नाशयेत्, अत्र स्वयमाचार्येणैव समाधानमुक्तम् - आहवनीयादुल्मुकमादाय अरणी उपसंगृह्य पूर्वं पशोः प्रतिपद्यते निर्मन्थ्येन वा पशुं श्रपयन्ति वपया तत्सहोल्मुकमाहरन्तीति । एवमुल्मुकस्याग्रतः पशोर्नयनेन अग्निर्भागवान् भवति । तस्य पुनराहरणेन यजमानश्च सात्मा संपद्यते इति । पुराणगार्हपत्यस्स इत्युच्यत इति केचित् । अस्मिन् पक्षे गार्हपत्यादुल्मुकमादाय दक्षिणया द्वारोपनिर्हत्य दक्षिणेन सदः परीत्य दक्षिणेन मार्जालीयं धिष्ण्यं पर्याहृत्य दक्षिणेन यूपं चाहवनीयं च अतिहृत्य अन्तरेण चात्वालोत्करावुदङुपनिर्हृत्य तेन पशुं श्रपयेयुः ॥</p>
<h3 id="सयकतमनतर-22">संयुक्तमन्त्रः</h3>
<p>यदि॑ प॒शोर॑व॒दान॒न्नश्ये॒दाज्य॑स्य प्रत्या॒ख्याय॒मव॑ द्ये॒थ्सैव तत॒ᳶ प्राय॑श्चित्तिः</p>
<h3 id="मनतर-55">मन्त्रः</h3>
<p>यदि॑ प॒शोर॑व॒दान॒न्नश्ये॑त् ।
आज्य॑स्य प्रत्या॒ख्याय॒मव॑ द्येत् ।</p>
<h4 id="टक-56">टीका</h4>
<p>5यदि पशोरित्यादि ॥ यावन्ति पशोरवदानानि नश्यन्ति तावत्कृत्व आज्यस्यावद्येत् । छान्दसो णमुल् । यद्वा - तत्प्रत्याख्यायं आज्यस्यावद्येत् प्रत्याम्नायतयेति यावत् ।</p>
<h3 id="मनतर-56">मन्त्रः</h3>
<p>सैव तत॒ᳶ प्राय॑श्चित्तिः ।</p>
<h4 id="टक-57">टीका</h4>
<p>सैव ततोवदान-विनाशदोषान्मोचनाय प्रायश्चित्तिः, दोषनिर्घातार्थं कर्म प्रायश्चित्तिः । प्रायः प्रायेण कर्मणोपगमः तदर्था चित्तिः ज्ञानं प्रायश्चित्तिः, तद्दोषनिर्घातार्थत्वात् । पारस्करादित्वात्सुट् । असुन्नन्तो वा प्रायश्शब्दः, छान्दसमाद्युदात्तत्वम् ॥</p>
<h3 id="सयकतमनतर-23">संयुक्तमन्त्रः</h3>
<p>ये प॒शुव्ँवि॑मथ्नी॒रन्यस्तान्का॒मये॒तार्ति॒मार्च्छे॑यु॒रिति॑ कु॒विद॒ङ्गेति॒ नमो॑वृक्तिवत्य॒र्चाग्नी᳚ध्रे जुहुया॒न्नमो॑वृक्तिमे॒वैषा᳚व्ँवृङ्क्ते ता॒जगार्ति॒मार्च्छ॑न्ति ॥ [10]</p>
<h3 id="मनतर-57">मन्त्रः</h3>
<p>ये प॒शुव्ँवि॑मथ्नी॒रन् ।<br>
यस्तान्का॒मये॒तार्ति॒मार्च्छे॑यु॒रिति॑ ।<br>
कु॒विद॒ङ्गेति॒ नमो॑वृक्तिवत्य॒र्चा ।<br>
आग्नी᳚ध्रे जुहुयात् ।</p>
<h4 id="टक-58">टीका</h4>
<p>6ये पशुमिति ॥ पश्वर्थं ये विमथ्नीरन् विमाथं कलहं कुर्वन्ति यस्तान् कामयेत एते आर्तिमार्छेयुरिति स आग्नीध्रे जुहुयात् नमोवृक्तिशब्दवत्या &lsquo;कुविदङ्ग यवमन्तः&rsquo; इत्येतया ऋचा ।</p>
<h3 id="मनतर-58">मन्त्रः</h3>
<p>नमो॑वृक्तिमे॒वैषा᳚व्ँवृङ्क्ते ।<br>
ता॒जगार्ति॒मार्च्छ॑न्ति ॥</p>
<h4 id="टक-59">टीका</h4>
<p>सोनेन होमेन एषां विमाथकारिणां नमोवृक्तिं वृङ्क्ते नमोन्नं तस्य वर्जनं वृङ्क्ते वर्जयति करोति । रायस्पोषं पुष्णातीति वद्द्रष्टव्यम् । यद्वा - तदेव वर्जनीयवृक्तिः तदेषां वर्जयति । ऊर्यादित्वेन गतित्वात् &lsquo;तादौ च&rsquo; इति नमश्शब्दस्य प्रकृतिस्वरत्वम्, अव्ययपूर्वपदप्रकृतिस्वरत्वं वा । ततस्ते ताजक् तदानीमेव आर्तिमार्छन्ति नश्यन्ति ।</p>
<p>इयमृक् &lsquo;स्वाद्वीं त्वा&rsquo; इत्यत्र व्याख्याता । यथा तु खलु यवमुद्गव्रीह्यादिबहुधान्यवन्तः पुरुषाः यवादीन् सहोत्पद्यमानान् अनुपूर्वं परिपाट्या वियूय पृथक्कृत्य परस्परतः काण्डफलादिभ्यो वा तुषकणादिभ्यो वा पृथक्कृत्य दधति तथा यूयमपि हे देवाः इहेह सर्वत्र एषां भोजनानि कृणुत । केषाम्? ये अस्माकमुपकारिणः बर्हिषः यज्ञस्य नमोवृक्तिं अन्नस्य पशुलक्षणस्य दोषं विनाशं न जग्मुः न गताः न कुर्वन्ति । ये पुनर्नमोवृक्तिं कुर्वन्ति हविर्विनाशयन्ति तेषां भोजनानि मा कार्ष्ट ते तु तदभावेनानेन होमेन नश्यन्त्विति ॥</p>
<p>इति तृतीये प्रथमे तृतीयोनुवाकः ॥</p>
<h2 id="अनवक-४-पशपकरणमनतर">अनुवाकः ४ पशूपाकरणमन्त्राः</h2>
<p>त्रिष्टुप्, १ ९-१० अनुष्टुप् , ११-१२ द्विपदा । विश्वेदेवा ऋषयः।</p>
<h3 id="मनतर-59">मन्त्रः</h3>
<p>प्र॒जाप॑ते॒र्जाय॑मानाᳶ प्र॒जा जा॒ताश्च॒ या इ॒माः ।<br>
तस्मै॒ प्रति॒ प्र वे॑दय चिकि॒त्वाꣳ अनु॑ मन्यताम् ।</p>
<h4 id="टक-60">टीका</h4>
<p>1अथ पशोरुपाकरणमन्त्रौ - प्रजापतेर्जायमाना इति द्वौ ॥ तत्र प्रथमोनुष्टुप्, द्वितीयस्त्रिष्टुप् । तत्र &lsquo;प्राजापत्या वै पशवस्तेषां रुद्रोधिपतिः&rsquo; इति सर्वाः प्रजाः प्राजापत्याः प्रजापतेरपत्यानि । रुद्रस्तु तासामधिपतिः । तत एव ताभ्यां मन्त्राभ्यां पशुं प्रति प्रवेदयति आत्मनोनपराधाय ।<br>
मन्त्रार्थस्तु - जायमानाः जाताश्च या इमास्तास्सर्वाः प्रजापतेः प्रजाः अपत्यानि । तस्मात्तस्मै प्रजापतये प्रजानामुत्पादयित्रे प्रतिप्रवेदय प्रतिबोधय । हे पशो स चिकित्वान् एतज्ज्ञातवान् अनुमन्यतां त्वदालम्भनमनुजानातु । यद्वा - चिकित्वान् सर्वार्थज्ञः । कित ज्ञाने, छान्दसस्य लिटः क्वसुरादेशः, &lsquo;दीर्घादटि समानपादे&rsquo; इति रुत्वम् ॥</p>
<h3 id="मनतर-60">मन्त्रः</h3>
<p>इ॒मम्प॒शुम्प॑शुपते ते अ॒द्य ब॒ध्नाम्य॑ग्ने सुकृ॒तस्य॒ मध्ये᳚ ।<br>
अनु॑ मन्यस्व सु॒यजा॑ यजाम॒ जुष्ट॑न्दे॒वाना॑मि॒दम॑स्तु ह॒व्यम् ।</p>
<h4 id="टक-61">टीका</h4>
<p>2अथ द्वितीयः - अत्र प्रत्यक्षवदुच्यते - हे पशुपते पशूनां स्वामिन् ते तव स्वभूतमिमं पशुं अद्येदानीं सुकृतस्यास्य कर्मणो मध्ये स्थाने बध्नामि । सूपमानात्कृदुत्तरपदान्तोदात्तत्वम् । हे अग्ने अग्निरूपेण स्थित भगवन् तदनुमन्यस्य अनुजानीहि । सुयजा सुष्ठु यष्ट्रा शोभनयागहेतुना । यजेर्विच् । अनेन पशुना देवान् यजाम । जुष्टं प्रियं देवानामिदं हव्यं हविरस्तु । &lsquo;नित्यं मन्त्रे&rsquo; इति जुष्टशब्दः आद्युदात्तः । हवमर्हतीति दण्डादित्वात् यः । त्वया ह्ययमनुमतः सुयट् स्यात् । तथा च सति [इदं हव्यं देवानां प्रियं भवेदिति भावः] ॥</p>
<h3 id="मनतर-61">मन्त्रः</h3>
<p>प्र॒जा॒नन्त॒ᳶ प्रति॑ गृह्णन्ति॒ पूर्वे᳚ प्रा॒णमङ्गे᳚भ्य॒ᳶ पर्या॒चर॑न्तम् ।<br>
सु॒व॒र्गय्ँया॑हि प॒थिभि॑र्देव॒यानै॒रोष॑धीषु॒ प्रति॑ तिष्ठा॒ शरी॑रैः ।</p>
<h4 id="टक-62">टीका</h4>
<p>3जुहोति - प्रजानन्त इति पञ्चभिः ॥ तत्र प्रथमा त्रिष्टुप् । प्रजानन्तः देवाः पर्याचरन्तं परितः सर्वतो निष्क्रम्य आचरन्तं आभिमुख्येन गच्छन्तं तव प्राणं आत्मानं प्रतिगृह्णन्तु । ततः स्वर्गं</p>
<p>लोकं याहि गच्छ पथिभिर्देवयानैः देवा यैर्यान्ति तैः पथिभिः ओषधीषु शरीरैः शरीरावयवैः यज्ञार्थमोषध्यात्मना प्रतितिष्ठ प्रतिष्ठितो वर्तस्व । &lsquo;द्व्यचोतस्तिङः&rsquo; इति दीर्घत्वम् ॥</p>
<h3 id="मनतर-62">मन्त्रः</h3>
<p>येषा॒मीशे᳚ [11]  प॒शु॒पति॑ᳶ पशू॒नाञ्चतु॑ष्पदामु॒त च॑ द्वि॒पदा᳚म् ।<br>
निष्क्री॑तो॒ऽयय्ँय॒ज्ञिय॑म्भा॒गमे॑तु रा॒यस्पोषा॒ यज॑मानस्य सन्तु ।</p>
<h4 id="टक-63">टीका</h4>
<p>4अथ द्वितीया - येषामिति त्रिष्टुप् ॥ येषां पशूनामीशे ईष्टे पशुपतिः । &lsquo;लोपस्त आत्मनेपदेषु&rsquo; इति तलोपः । चतुष्पदां गवादीनां उत च अपि च द्विपदां मनुष्यादीनां च येषामीष्टे । &lsquo;संख्यासुपूर्वस्य&rsquo; इति पादशब्दस्य लोपः, &lsquo;पादः पत्&rsquo; इति पद्भावः, &lsquo;द्वित्रिभ्यां पद्दन्&rsquo; इति द्विपदामित्यस्योत्तरपदान्तोदात्तत्वम् । तेभ्यो निष्क्रीतः निष्कृष्य परिगृहीतः अयं पशुः यज्ञियं यज्ञार्हं भागं एतु गच्छतु यज्ञभागतां प्रतिपद्यताम् । यद्वा - पशुपतेस्स्वभूतेभ्यः पशुभ्यो निष्क्रीतोयं निष्कृष्य क्रीतः यज्ञभुजां स्वभूतो भवतु । &lsquo;यज्ञर्त्विग्भ्याम्&rsquo; इति घः । किं च - रायो धनस्य पशुलक्षणस्य पोषाः पुष्टयः यजमानस्य सन्तु, माऽपक्रमिषुः अस्मात्पशवः । &lsquo;ऊडिदम्&rsquo; इति रायष्षष्ठ्या उदात्तत्वम्, &lsquo;षष्ठ्याः पति पुत्र&rsquo; इति सत्वम् ॥</p>
<h3 id="मनतर-63">मन्त्रः</h3>
<p>ये ब॒ध्यमा॑न॒मनु॑ ब॒ध्यमा॑ना अ॒भ्यैख्ष॑न्त॒ मन॑सा॒ चख्षु॑षा च ।<br>
अ॒ग्निस्ताꣳ अग्रे॒ प्र मु॑मोक्तु दे॒वᳶ प्र॒जाप॑तिᳶ प्र॒जया॑ सव्ँविदा॒नः ।</p>
<h4 id="टक-64">टीका</h4>
<p>5अथ तृतीया - ये बद्ध्यमानमनु बद्ध्यमाना इति त्रिष्टुप् ॥ ये बध्यमानमिमं पशुं अनुबध्यमानाः हृदयेनानुरज्यमानाः अभ्यैक्षन्त आभिमुख्येन पश्यन्ति मनसा चक्षुषा च न जहति स्नेहानुषङ्गात् कारुण्याद्वा । छान्दसो लङ् । तान् सर्वान् अग्निर्देवः अग्रे प्रथमं प्रमुमोक्तु प्रमुञ्चतु ततो मानसाद्दुःखात् । मुचेः छान्दसश्शपश्श्लुः । प्रजापतिः प्रजानां पतिश्च ततस्तान् मुञ्चतु प्रजया ऐकमत्यं गत इत्यर्थः । &lsquo;समो गमृच्छि&rsquo; इत्यात्मनेपदम् ॥</p>
<h3 id="मनतर-64">मन्त्रः</h3>
<p>य आ॑र॒ण्याᳶ प॒शवो॑ वि॒श्वरू॑पा॒ विरू॑पा॒स्सन्तो॑ बहु॒धैक॑रूपाः ।<br>
वा॒युस्ताꣳ अग्रे॒ प्र मु॑मोक्तु दे॒वᳶ प्र॒जाप॑तिᳶ प्र॒जया॑ सव्ँविदा॒नः ।</p>
<h4 id="टक-65">टीका</h4>
<p>6अथ चतुर्थी - य आरण्या इति त्रिष्टुप् ॥ ये आरण्याः अरण्ये भवाः पशवः विश्वरूपाः सर्वरूपान्विताः विरूपाः विविधरूपाः । एवं बहुधा सन्तोपि एकरूपाः एकस्वभावाः नियतैकस्वभावाः अत एवेमं पशुं बध्यमानं अनुबध्यमाना मनसा चक्षुषा चाभ्यैक्षन्त । तान् सर्वान्वायुर्देवः प्रमुमोक्तु वायुरारण्यानां पशूनामधिपतिरिति भावः । शेषं समानम् । एतेन होमेन सर्वे पशवः तृप्ता भवन्त्विति ॥</p>
<h3 id="मनतर-65">मन्त्रः</h3>
<p>प्र॒मु॒ञ्चमा॑नाः [12]  भुव॑नस्य॒ रेतो॑ गा॒तुन्ध॑त्त॒ यज॑मानाय देवाः ।<br>
उ॒पाकृ॑तꣳ शशमा॒नय्ँयदस्था᳚ज्जी॒वन्दे॒वाना॒मप्ये॑तु॒ पाथः॑ ।</p>
<h4 id="टक-66">टीका</h4>
<p>7अथ पञ्चमी - प्रमुञ्चमाना इति त्रिष्टुप् ॥ प्रमुञ्चमानाः इमं पशुं त्यक्त्वा गच्छन्तः यूयं भुवनस्य भूतजातस्य रेतः कारणं यागद्वारेणोत्पत्तिहेतुं हे देवाः प्राणाः एतस्य हन्यमानस्य पशोः यूयं यजमानाय गातुं गतिं धत्त दत्त पुण्यान् लोकान् गन्तुं मार्गं कुरुत । यद्वा - यजमानाय गातुं गमनं यजमानेन संगतिं धत्त कुरुत वधादवध्यमानं मा कार्ष्ट । किं च – उपाकृतमिमं पशुं शशमानं संगच्छत् सर्वानवयवान् व्याप्नुवत् । शशप्लुतगतौ उदात्तेत्, ताच्छीलिकश्चानश् । अत एव लसार्वधातुकानुदात्तत्वाभावः । यदत्र पशौ अस्थात् तिष्ठति तत्सर्वं पाथः अन्नं मांसलक्षणं देवानां जीवं प्राणं अप्येतु अनु प्रविशतु । एतदुक्तं भवति - पशोरस्य हन्यमानस्य प्राणाः यजमानस्येष्टावाप्तिहेतवः सन्तु, मांसं तु देवतानां स्थितये भवत्विति । तिष्ठतेश्छान्दसो लुङ्, गातिस्थ&rsquo; इति सिचो लुक् ॥</p>
<h3 id="मनतर-66">मन्त्रः</h3>
<p>नाना᳚ प्रा॒णो यज॑मानस्य प॒शुना॑ य॒ज्ञो दे॒वेभि॑स्स॒ह दे॑व॒यानः॑ ।<br>
जी॒वन्दे॒वाना॒मप्ये॑तु॒ पाथ॑स्स॒त्यास्स॑न्तु॒ यज॑मानस्य॒ कामाः᳚ ।</p>
<h4 id="टक-67">टीका</h4>
<p>8पशुं नीयमानमभिमन्त्रयते - नानेति त्रिष्टुभा ॥ नाना पृथ ग्भूतः पशुना पशुप्राणेन यजमानस्य प्राणः तेन तदन्वारम्भदोषाभावः । &lsquo;मृत्यवे वा एष नीयते&rsquo; इत्यादि ब्राह्मणम् । यज्ञश्च देवेभिः देवैः पशुप्राणैस्सह देवयानः देवान् गन्ता देवानां जीवमप्येतु । पाथः पशुशरीरलक्षणमन्नं च देवानां जीवमप्येतु । ततश्च सत्या अवितथा यजमानस्य कामास्सन्तु ॥</p>
<h3 id="मनतर-67">मन्त्रः</h3>
<p>यत्प॒शुर्मा॒युमकृ॒तोरो॑ वा प॒द्भिरा॑ह॒ते ।<br>
अ॒ग्निर्मा॒ तस्मा॒देन॑सो॒ विश्वा᳚न्मुञ्च॒त्वꣳह॑सः ।</p>
<h4 id="टक-68">टीका</h4>
<p>9संज्ञप्ते संज्ञप्तहोमं जुहोति - यत्पशुरित्यनुष्टुभा ॥ अकृतेति प्रथमपादान्तः । मायुः दुःखहेतुकश्शब्दः । पद्भिश्च उरआहननं दुःखेन शब्दादिचिकीर्षा सर्वस्य पशोर्जायते, अशक्त्या तु शब्दादिकं तत्र न करोति । अत्र शब्दादिकरणेन तन्निमित्तं चिकीर्षा लक्ष्यते, तेन नित्यो विधिः सत्यसति वा शब्दकरणादौ भवति । अयमर्थः - यद्यस्मादुःखात् पशुर्मायुं शब्दं अकृत करोति । छान्दसो लुङ् । यस्माद्वा दुःखादुरः आत्मीयं पद्भिराहते आहन्ति अभिपीडयति एतदुभयं चिकीर्षति, तस्मात्तादृशदुःखोपादानप्रभवात् एनसः पापात् विश्वात् विश्वस्मात् । छान्दसः स्मादादेशाभावः । अंहसः पापतमात् । पुनश्श्रुत्या अतिशयो गम्यते । ईदृशात्पापादग्निर्मा मुञ्चतु ॥</p>
<h3 id="मनतर-68">मन्त्रः</h3>
<p>शमि॑तार उ॒पेत॑न य॒ज्ञम् [13]  दे॒वेभि॑रिन्वि॒तम् ।<br>
पाशा᳚त्प॒शुम्प्र मु॑ञ्चत ब॒न्धाद्य॒ज्ञप॑ति॒म्परि॑ ।</p>
<h4 id="टक-69">टीका</h4>
<p>10वपाश्रपणीभ्यां पशुमुपेतोऽध्वर्युर्यजमानश्च - शमितार इत्यनुष्टुभा । &lsquo;उपेतन&rsquo; इति प्रथमपादान्तः ॥ हे शमितारः शमयितारः संस्कर्तारः । ण्यन्तात्तृचि &lsquo;शमिता यज्ञे&rsquo; इति णिलोपो निपात्यते, आमन्त्रिताद्युदात्तत्वम् । उपेतन उपगच्छत यज्ञं प्रवर्तयतेति यावत् । एतेर्लोटि &lsquo;तप्तनप्तनधनाश्च&rsquo; इति तस्य तनबादेशः, पित्त्वेन कित्त्वाभावाद्गुणः, एङि पररूपत्वम्, &lsquo;एत्ये धत्यूट्सु&rsquo; इति वृद्धिर्व्यत्ययेन न प्रवर्तते, &lsquo;चादिलोपे विभाषा&rsquo; इति निघाताभावः । अमन्त्रितस्याविद्यमानत्वात् आख्यातं न निहन्यते इति केचित् । उपसर्गस्य तिङन्तेऽनुप्रवेशात् धातोरुदात्तत्वे &lsquo;तिङि चोदात्तवति&rsquo; इति गतेरनुदात्तत्वं, &lsquo;उदात्तवता तिङा&rsquo; इति समासः । यज्ञो विशेष्यते - देवेभिः देवैः इन्वितं व्याप्तम् । इवि व्याप्तौ, इदित्त्वान्नुम् । किं च - इमं पशुं पाशात् प्रमुञ्चत, यज्ञपतिं यजमानं च बन्धात् सर्वस्मादृणबन्धात् परिमुञ्चत सर्वतो मुञ्चत ॥</p>
<h3 id="मनतर-69">मन्त्रः</h3>
<p>अदि॑ति॒ᳶ पाश॒म्प्र मु॑मोक्त्वे॒तन्नम॑ᳶ प॒शुभ्य॑ᳶ पशु॒पत॑ये करोमि ।<br>
अ॒रा॒ती॒यन्त॒मध॑रङ्कृणोमि॒ यन्द्वि॒ष्मस्तस्मि॒न्प्रति॑ मुञ्चामि॒ पाश᳚म् ।</p>
<h4 id="टक-70">टीका</h4>
<p>11-12पाशान्मुच्यमानं तमनुमन्त्रयते - अदितिरिति द्वाभ्यां जगतीत्रिष्टुभ्भ्यां द्विपदाभ्याम् ॥ अदितिः अदीना पृथिवी देवमाता वा एतं पाशं प्रमुमोक्तु । पूर्ववच्छपश्श्लुः । पशुभ्यः पशुपतये च नमः करोमि नमस्करोमि अपराधनिवृत्त्यर्थम् । किंच – अरातीयन्तं अस्माकमरातित्वं कर्तुमिच्छन्तं, अरातिमिवाचरन्तं वा । व्यत्ययेन परस्मैपदम् । अधरं मत्तो न्यूनं करोमि अस्माभिरविदितं गूढषत्रुं अनेन बद्ध्वा निपातयामीति । अथ यं च वयं द्विष्मः यः प्रकाशोस्माभिर्विदितः अस्माकं शत्रुः तस्मिन्नेतं पाशं प्रतिमुञ्चामीति सोनेन बद्धो म्रियतामिति ॥</p>
<h3 id="मनतर-70">मन्त्रः</h3>
<p>त्वामु॒ ते द॑धिरे हव्य॒वाहꣳ॑ शृतङ्क॒र्तार॑मु॒त य॒ज्ञिय॑ञ्च ।<br>
अग्ने॒ सद॑ख्ष॒स्सत॑नु॒र्हि भू॒त्वाऽथ॑ ह॒व्या जा॑तवेदो जुषस्व ।</p>
<h4 id="टक-71">टीका</h4>
<p>13वपामभिजुहोति - त्वामु त इति त्रिष्टुभा ॥ उ इत्यवधारणे । ते देवाः, देवेभिरिन्वितमित्यत्र प्रकृतत्वात् । त्वामेव हव्यवाहं हविषां वोढारं दधिरे धारयामासुः कृतवन्त इत्यर्थः । वहतेर्ण्विः । शृतंकर्तारं शृतं पक्वं हविः कुर्वन्तम् । &lsquo;नित्यं पक्वहविषोः&rsquo; इति शृभावः, पूर्वपदस्य मुमागमश्छान्दसः । उत अपि च यज्ञियं यज्ञसंपादनार्हं । &lsquo;यज्ञर्त्विग्भ्याम्&rsquo; इति घः । हि यस्मादेवं तस्मात् अथेदानीमेव हे अग्ने सदक्षः सोत्साहः । दक्ष शैघ्र्ये । सतनुः सशरीरः दृढशरीरश्च भूत्वा हे जातवेदः जातप्रज्ञ जातानां वा वेदितः त्वमेवेदं कर्तुमर्हसि । तस्माद्धव्या हव्यानि जुषस्व ध्रियस्व तानि वोढुम् । &lsquo;शेश्छन्दसि&rsquo; इति शिलोपः । जातानि वेत्तीति &lsquo;गतिकारकयोरपि&rsquo; इत्यसुन् ॥</p>
<h3 id="मनतर-71">मन्त्रः</h3>
<p>जात॑वेदो व॒पया॑ गच्छ दे॒वान्त्वꣳ हि होता᳚ प्रथ॒मो ब॒भूथ॑ ।<br>
घृ॒तेन॒ त्वन्त॒नुवो॑ वर्धयस्व॒ स्वाहा॑कृतꣳ ह॒विर॑दन्तु दे॒वाः ।</p>
<h4 id="टक-72">टीका</h4>
<p>14वपां जुहोति - जातवेद इति त्रिष्टुभा ॥ हे जातवेदः वपया देवान् गच्छ वपासारं गृहीत्वा देवसकाशं गच्छ । कस्मादेवमुच्यते? इति चेत् - त्वं हि होता प्रथमः अस्मान्मनुष्यहोतुः पूर्वो बभूथ तस्मादेवं ब्रूमः । तस्मात्तादृशस्त्वं घृतेन तनुवः तनूः देवानां वर्धयस्व । ते च देवाः वर्धिततनवः स्वाहाकृतं स्वाहाकारेण हुतमिदं हविरदन्तु । यद्वा - स त्वं घृतेन तनुवः आत्मीयाः वर्धयस्व । किमर्थम्? स्वाहाकृतं हविर्देवा अदन्तु तदर्थं त्वयि हि वर्धमानतनौ देवा हविरत्तुं प्रभवन्तीति । &lsquo;तन्वादीनां छन्दसि बहुलम्&rsquo; इति तनोरुवङादेशः । वृरण्यन्तस्य अचित्तवत्कर्तृकत्वात् ण्यन्तात् &lsquo;अणावकर्मकात्&rsquo; इति परस्मैपदाभावः । स्वाहाशब्दस्योर्यादित्वेन गतित्वात् &lsquo;गतिरनन्तरः&rsquo; इति प्रकृतिस्वरत्वम्, निपाता आद्युदात्ताः ॥</p>
<h3 id="मनतर-72">मन्त्रः</h3>
<p>स्वाहा॑ दे॒वेभ्यः॑ ।</p>
<h4 id="टक-73">टीका</h4>
<p>15पूर्वं परिवप्यं जुहोति - स्वाहा देवेभ्य इति यजुषा ॥ स्वाहा हुतमिदमस्तु देवेभ्यः पुरस्तात्स्वाहाकृतिभ्य इति ॥</p>
<h3 id="मनतर-73">मन्त्रः</h3>
<p>दे॒वेभ्य॒स्स्वाहा᳚ ॥ [14]</p>
<h4 id="टक-74">टीका</h4>
<p>16उत्तरं जुहोति - देवेभ्यस्स्वाहेति यजुषैव ॥ देवेम्यः उपरिष्टात्स्वाहाकृतिभ्यः स्वाहुतमस्त्विति । &lsquo;पुरस्तात्स्वाहाकृतयो वा अन्ये देवाः&rsquo; इत्यादि ब्राह्मणम् । तत्राभितो वपाया होमः स परितो वपां भवः परिवप्यः । द्वावप्येतौ एकार्थावेव मन्त्रौ । तत्र वपा भागिभिः अव्यवहितान् देवान् प्रतिपादयितुं प्रथमस्वाहाकारादिरभूत्, द्वितीयास्वाहाकारान्ता स्वाहाकारेण व्यवधानं मा भूदिति ॥</p>
<h4 id="टक-75">टीका</h4>
<p>इति तृतीये प्रथमे चतुर्थोनुवाकः ॥</p>
<h2 id="अनवक-५-पशपकरणवध">अनुवाकः ५ पशूपाकरणविधिः</h2>
<p>विश्वेदेवा ऋषयः।</p>
<h3 id="सयकतमनतर-24">संयुक्तमन्त्रः</h3>
<p>प्रा॒जा॒प॒त्या वै प॒शव॒स्तेषाꣳ॑ रु॒द्रोऽधि॑पति॒र्यदे॒ताभ्या॑मुपाक॒रोति॒ ताभ्या॑मे॒वैन॑म्प्रति॒प्रोच्या ल॑भत आ॒त्मनोऽना᳚व्रस्काय॒ द्वाभ्या॑मु॒पाक॑रोति द्वि॒पाद्यज॑मान॒ᳶ प्रति॑ष्ठित्यै</p>
<h3 id="मनतर-74">मन्त्रः</h3>
<p>प्रा॒जा॒प॒त्या वै  प॒शवः॑ ।<br>
तेषाꣳ॑ रु॒द्रोऽधि॑पतिः ।</p>
<h4 id="टक-76">टीका</h4>
<p>1अथ &lsquo;प्रजापतेर्जायमानाः&rsquo; इत्यादीनां मन्त्राणां ब्राह्मणम् - प्राजापत्या इत्यादि ॥ प्राजापत्याः प्रजापतेरपत्यभूताः सर्वेऽपि पशवः । तेषां सर्वेषामपि रुद्रोधिपतिः स्वामी ।</p>
<h3 id="मनतर-75">मन्त्रः</h3>
<p>यदे॒ताभ्या॑मुपाक॒रोति॑ ,<br>
ताभ्या॑मे॒वैन॑म्प्रति॒प्रोच्या ल॑भते ।</p>
<h4 id="टक-77">टीका</h4>
<p>यद्यस्मादेताभ्यां &lsquo;प्रजापतेर्जायमानाः&rsquo; &lsquo;इमं पशुम्&rsquo; इत्यनुवाकस्य प्रथमाभ्यां प्रजापतेः रुद्रस्य च प्रतिपादकाभ्यां पशुमुपाकरोति तस्मात्ताभ्यां देवाभ्यां पशूनां पितृस्वामिभ्यामेवैनं पशुं प्रतिप्रोच्य प्रत्यावेद्य आलभते ।</p>
<h3 id="मनतर-76">मन्त्रः</h3>
<p>आ॒त्मनोऽना᳚व्रस्काय +++(भवति)+++ ।</p>
<h4 id="टक-78">टीका</h4>
<p>तदात्मनेनाव्रस्काय अनपराधाय भवति । अत्र व्रश्चतिं सकारोपधं पठन्ति । तस्माद्घञि कुत्वं, निमित्ताभावात् श्चुत्त्वं निवर्तते ।</p>
<h3 id="मनतर-77">मन्त्रः</h3>
<p>द्वाभ्या॑मु॒पाक॑रोति द्वि॒पाद्यज॑मान॒ᳶ प्रति॑ष्ठित्यै ।</p>
<h4 id="टक-79">टीका</h4>
<p>अथ सङ्ख्यां विशिष्टफलहेतुत्वेन स्तौति - द्वाभ्यामिति । द्वित्वान्वयाद्द्विपदो यजमानस्य प्रतिष्ठित्यै भवति । &lsquo;तादौ च&rsquo; इति गते प्रकृतिस्वरत्वम् । पाद प्रतिष्ठेति पर्यायौ । &lsquo;संख्यासुपूर्वस्य&rsquo; इति पादस्य लोपः, &lsquo;द्वित्रिभ्यां पद्वन्&rsquo; इत्युत्तरपदान्तोदात्तत्वम् ॥</p>
<h3 id="सयकतमनतर-25">संयुक्तमन्त्रः</h3>
<p>उपा॒कृत्य॒ पञ्च॑ जुहोति॒ पाङ्क्ताः᳚ प॒शव॑ᳶ प॒शूने॒वाव॑ रुन्द्धे</p>
<h3 id="मनतर-78">मन्त्रः</h3>
<p>उ॒पा॒कृत्य॒ पञ्च॑ जुहोति ।</p>
<h4 id="टक-80">टीका</h4>
<p>2उपाकृत्येत्यादि ॥ पशूपाकरणानन्तरं प्रजानन्त इत्यादि पञ्च हव्यानि जुहोति ।</p>
<h3 id="मनतर-79">मन्त्रः</h3>
<p>पाङ्क्ताः᳚ प॒शव॑ᳶ प॒शूने॒वाव॑ रुन्द्धे ।</p>
<h4 id="टक-81">टीका</h4>
<p>पङ्क्तिः पञ्चपदा तत्प्रभवाः पशवः । ततः पञ्चत्वान्वयेन तेऽवरुद्धा भवन्ति । पङ्क्तिशब्दादुत्सादित्वादञ् ॥</p>
<h3 id="सयकतमनतर-26">संयुक्तमन्त्रः</h3>
<p>मृ॒त्यवे॒ वा ए॒ष नी॑यते यत्प॒शुस्तय्ँयद॑न्वा॒रभे॑त प्र॒मायु॑को॒ यज॑मानस्स्या॒न्नाना᳚ प्रा॒णो यज॑मानस्य प॒शुनेत्या॑ह॒ व्यावृ॑त्त्यै [15]</p>
<h3 id="मनतर-80">मन्त्रः</h3>
<p>मृ॒त्यवे॒ वा ए॒ष नी॑यते ।</p>
<h4 id="टक-82">टीका</h4>
<p>3मृत्यव इत्यादिना मारणार्थं नीयमानस्य पशोः अन्वारम्भः यजमानस्य पशुसमानधर्मतामावहेत्, अमङ्गल्यश्च भवति ।</p>
<h3 id="मनतर-81">मन्त्रः</h3>
<p>यत्प॒शुस्तय्ँयद॑न्वा॒रभे॑त प्र॒मायु॑को॒ यज॑मानस्स्या॒न् ,</p>
<p>नाना᳚ प्रा॒णो यज॑मानस्य प॒शुनेत्या॑ह॒ व्यावृ॑त्त्यै ।</p>
<h4 id="टक-83">टीका</h4>
<p>ततश्च यजमानः प्रमायुको मरणशीलस्स्यात् । छान्दस उकञ् । तस्मादभिमन्त्रणं मन्त्रेण । नाना पृथग्भूतः प्राणो यजमानस्य पशुप्राणादिति यदाह तद्व्यावृत्त्यै यजमानस्य भवति । व्यावृत्तिः पृथग्धर्मता । पूर्ववद्गतेः प्रकृतिस्वरत्वम् ॥</p>
<h3 id="मनतर-82">मन्त्रः</h3>
<p>यत्प॒शुर्मा॒युमकृ॒तेति॑ जुहोति॒ शान्त्यै ।</p>
<h4 id="टक-84">टीका</h4>
<p>4यत्पशुर्मायुमिति संज्ञप्ते जुहोति ॥ तदेनसः शान्त्यै भवति ॥</p>
<h3 id="मनतर-83">मन्त्रः</h3>
<p>शमि॑तार उ॒पेत॒नेत्या॑ह ।<br>
य॒था॒य॒जुरे॒वैतत् ।</p>
<h4 id="टक-85">टीका</h4>
<p>5शमितार उपेतन इति वपाश्रपणीभ्यां पशुमुपेतः यजमानोध्वर्युश्च ॥ तत्र यथा यजुर्वदति बन्धाद्यज्ञपतिं परिमुञ्चतेति तथैवैतत्फलं भवति । यजमानस्य यजुर्वेदप्रभवत्वात् ऋगेव यजुरुच्यते ॥</p>
<h3 id="सयकतमनतर-27">संयुक्तमन्त्रः</h3>
<p>व॒पाया॒व्ँवा आ᳚ह्रि॒यमा॑णायाम॒ग्नेर्मेधोऽप॑ क्रामति॒ त्वामु॒ ते द॑धिरे हव्य॒वाह॒मिति॑ व॒पाम॒भि जु॑होत्य॒ग्नेरे॒व मेध॒मव॑ रु॒न्द्धेऽथो॑ शृत॒त्वाय॑</p>
<h3 id="मनतर-84">मन्त्रः</h3>
<p>व॒पाया॒व्ँवा आ᳚ह्रि॒यमा॑णायाम॒ग्नेर्मेधोऽप॑ क्रामति ।<br>
त्वामु॒ ते द॑धिरे हव्य॒वाह॒मिति॑ ।</p>
<h4 id="टक-86">टीका</h4>
<p>6वपायामित्यादि ॥ वपाया आहरणकाले अग्निसकाशात् मेधः यज्ञः अपक्रामति तस्मात् &lsquo;त्वामु ते&rsquo; इति वपाहोमः तस्मिन् काले क्रियमाणस्य मेधस्यानपक्रमणाय भवति तेनाग्नेरपक्रामन्तं मेधमवरुन्धे अनपक्रमणं करोति &lsquo;दधिरे&rsquo; इति मन्त्रपदात् ।</p>
<h3 id="मनतर-85">मन्त्रः</h3>
<p>व॒पाम॒भि जु॑होति ।<br>
अ॒ग्नेरे॒व मेध॒मव॑ रु॒न्द्धेऽथो॑ शृत॒त्वाय॑  ।</p>
<h4 id="टक-87">टीका</h4>
<p>अथो अपि च शृतत्वाय पक्वत्वाय वपाया अभिहोमो भवति । &lsquo;शृतंकर्तारम्&rsquo; इति दर्शनात् ॥</p>
<h3 id="सयकतमनतर-28">संयुक्तमन्त्रः</h3>
<p>पु॒रस्ता᳚थ्स्वाहाकृतयो॒ वा अ॒न्ये दे॒वा उ॒परि॑ष्टाथ्स्वाहाकृतयो॒ऽन्ये स्वाहा॑ दे॒वेभ्यो॑ दे॒वेभ्य॒स्स्वाहेत्य॒भितो॑ व॒पाञ्जु॑होति॒ ताने॒वोभया᳚न्प्रीणाति ॥ [16]</p>
<h3 id="मनतर-86">मन्त्रः</h3>
<p>पु॒रस्ता᳚थ्स्वाहाकृतयो॒ वा ,</p>
<p>अ॒न्ये दे॒वा उ॒परि॑ष्टाथ्स्वाहाकृतयो॒ऽन्ये ,</p>
<p>स्वाहा॑ दे॒वेभ्यो॑ दे॒वेभ्य॒स्स्वाहेत्य॒भितो॑ व॒पाञ्जु॑होति</p>
<h4 id="टक-88">टीका</h4>
<p>7अथ परिवप्यहोममन्त्रयोस्स्वाहाकारस्य स्थानव्यत्यासकारणं प्रदर्शयितुमाह - पुरस्तात्स्वाहाकृतयो वा इत्यादि ॥ &lsquo;जातवेदो वपया गच्छ देवान्&rsquo; इति ये वपाभाजो देवाः तैरात्मनोऽव्यवधानार्थं अन्ये ये देवाः वपाहोमात्पूर्वं भाविनः पुरस्तात्स्वाहाकृतयोभवम् पुरस्तात्स्वाहाकृतेन मन्त्रेण होमः ।</p>
<h3 id="मनतर-87">मन्त्रः</h3>
<p>ताने॒वोभया᳚न्प्रीणाति ॥ [16]</p>
<h4 id="टक-89">टीका</h4>
<p>एवं कुर्वन् तानुभयान् देवान् प्रीणाति ॥</p>
<p>इति तृतीये प्रथमे पञ्चमोनुवाकः ॥</p>
<h2 id="अनवक-६-आगनधरभमरशनदवधय-">अनुवाकः ६ आग्नीध्राभिमर्शनादिविधयः ।</h2>
<p>द्रोणकलशाद्यासादनमन्त्राश्च ।</p>
<p>विश्वेदेवा ऋषयः।</p>
<h3 id="सयकतमनतर-29">संयुक्तमन्त्रः</h3>
<p>यो वा अय॑थादेवतय्ँय॒ज्ञमु॑प॒चर॒त्या दे॒वता᳚भ्यो वृश्च्यते॒ पापी॑यान्भवति॒ यो य॑थादेव॒तन्न दे॒वता᳚भ्य॒ आ वृ॑श्च्यते॒ वसी॑यान्भवत्याग्ने॒य्यर्चाग्नी᳚ध्रम॒भि मृ॑शेद्वैष्ण॒व्या ह॑वि॒र्धान॑माग्ने॒य्या स्रुचो॑ वाय॒व्य॑या वाय॒व्या᳚न्यैन्द्रि॒या सदो॑ यथादेव॒तमे॒व य॒ज्ञमुप॑ चरति॒ न दे॒वता᳚भ्य॒ आ वृ॑श्च्यते॒ वसी॑यान्भवति</p>
<h3 id="मनतर-88">मन्त्रः</h3>
<p>यो वा अय॑थादेवतय्ँय॒ज्ञमु॑प॒चर॑ति ।<br>
आ दे॒वता᳚भ्यो वृश्च्यते ।<br>
पापी॑यान्भवति ।</p>
<h4 id="टक-90">टीका</h4>
<p>1-5यो वा इत्यादि ॥ या यस्य देवता तद्यथादेवतं ततोन्यदयथादेवतम् । तृतीयाया आमादेशः । यथायथमनवगते देवतासम्बन्धे यज्ञसाधनैर्यो यज्ञमुपचरति अनुतिष्ठति स देवताभ्यः अज्ञाताभ्य आवृश्च्यते परिहीयते ततः पापीयान् भवति पापतरो भवति ।</p>
<h3 id="मनतर-89">मन्त्रः</h3>
<p>यो य॑थादेव॒तन्न दे॒वता᳚भ्य॒ आ वृ॑श्च्यते ।</p>
<h4 id="टक-91">टीका</h4>
<p>यो यथादेवतमित्यादि । गतम् ।</p>
<h3 id="मनतर-90">मन्त्रः</h3>
<p>वसी॑यान्भवति ।</p>
<h4 id="टक-92">टीका</h4>
<p>वसीयान् वसुमत्तरः ।</p>
<h3 id="मनतर-91">मन्त्रः</h3>
<p>अग्ने॒य्यर्चाग्नी᳚ध्रम॒भि मृ॑शेद् ..<br>
वैष्ण॒व्या ह॑वि॒र्धान॑म् ,<br>
आ॒ग्ने॒य्या स्रुचः॑ ,<br>
वा॒य॒व्य॑या वाय॒व्या॑नि  ।<br>
ऐ॒न्द्रि॒या सदः॑ ।</p>
<p>य॒था॒दे॒व॒तमे॒व य॒ज्ञमुप॑ चरति ।</p>
<h4 id="टक-93">टीका</h4>
<p>आग्नेय्यर्चेत्यादि । &lsquo;अग्ने नय&rsquo; इत्याग्नेयी ऋक् । &lsquo;इदं विष्णुः&rsquo; इति वैष्णवी । &lsquo;अग्न आयूंषि&rsquo; इति ऋगाग्नेयी । &lsquo;आ वायो भूष&rsquo; इति वायव्या । &lsquo;आघा ये अग्निमिन्धते&rsquo; इत्यैन्द्री ।</p>
<h3 id="मनतर-92">मन्त्रः</h3>
<p>न दे॒वता᳚भ्य॒ आ वृ॑श्च्यते ।<br>
वसी॑यान्भवति  ।</p>
<h4 id="टक-94">टीका</h4>
<p>एवं कुर्वन् यथायथमवगताभिर्देवताभिः यज्ञमुपचरति ततो देवताभ्यो न वृश्च्यते वसीयान् भवति । आग्नेयादिषूदात्तनिवृत्तिस्वरेण ङीप उदात्तत्वे &lsquo;उदात्तयणः&rsquo; इति तृतीयाया उदात्तत्वम् ॥</p>
<h3 id="मनतर-93">मन्त्रः</h3>
<p>यु॒नज्मि॑ ते पृथि॒वीञ्ज्योति॑षा स॒ह यु॒नज्मि॑<br>
वा॒युम॒न्तरि॑ख्षेण [17]  ते॒ स॒ह यु॒नज्मि॑  <br>
वाचꣳ॑ स॒ह सूर्ये॑ण ते +++(यु॒नज्मि॑ )+++</p>
<h4 id="टक-95">टीका</h4>
<p>6-8महापरिधीन् परिदधाति - युनज्मि त इति तिसृभिरेकपदाभिः जगतीभिः । तत्र मध्यमं - युनज्मीति ॥ हे अग्ने ते तव पृथिवीं पृथिवीस्थानीयं मध्यमं परिधिं ज्योतिषा दीप्त्या सह तव समीपे युनज्मि? । यद्वा - हे मध्यमपरिधे अनेन यागेन पृथिवीं ज्योतीषा अग्निना सह युनज्मि दक्षिणं वायुमन्तरिक्षेण सह तव युनज्मि । समानमन्यत् । उत्तरं सूर्येण सह वाचं तव युनज्मि । शिष्टं समानम् ॥</p>
<h3 id="मनतर-94">मन्त्रः</h3>
<p>यु॒नज्मि॑ ति॒स्रो वि॒पृच॒स्सूर्य॑स्य ते ।</p>
<h4 id="टक-96">टीका</h4>
<p>9स्रुचोऽभिमृशति - युनज्मि तिस्र इति जगत्यैकपदया ॥ युनज्मि तिस्रः स्रुचः जुहूपभृद्ध्रुवाः विपृचः विपृक्ताः पृथग्भूताः सूर्यस्य सोमस्य सूर्यस्य सम्बन्धिनो वा तव संबन्धिनीः युनज्मि । त्वदर्थं वा ॥</p>
<h3 id="मनतर-95">मन्त्रः</h3>
<p>अ॒ग्निर्दे॒वता॑ गाय॒त्री छन्द॑ उपा॒ꣳ॒शोᳶ पात्र॑मसि ।</p>
<h4 id="टक-97">टीका</h4>
<p>10पात्राणि सादितान्यभिमृशति - अग्निर्देवतेत्यादिभिः ॥ दशैते मन्त्रा निगदव्याख्याताः । अग्निस्तव देवता, गायत्री छदः उपांशोः ग्रहस्य पात्रमसि त्वमिति । एवं सर्वत्र । &lsquo;उपाद्व्यजजिनम्&rsquo; इत्युपांशुशब्दस्योत्तरपदान्तोदात्तत्वम् ॥</p>
<h3 id="मनतर-96">मन्त्रः</h3>
<p>सोमो॑ दे॒वता᳚ त्रि॒ष्टुप्छन्दो᳚ऽन्तर्या॒मस्य॒ पात्र॑म॒सि ।</p>
<h4 id="टक-98">टीका</h4>
<p>11अन्तर्यामग्रहस्य पात्रमसि । &lsquo;अन्तरपरिग्रहे&rsquo; इति गतित्वात्ताथादिनोत्तरपदान्तोदात्तत्वम् ॥</p>
<h3 id="मनतर-97">मन्त्रः</h3>
<p>इन्द्रो॑ दे॒वता॒ जग॑ती॒ छन्द॑ इन्द्रवायु॒वोᳶ पात्र॑मसि ।</p>
<h4 id="टक-99">टीका</h4>
<p>12इन्द्रवाय्वोस्सम्बन्धी ऐन्द्रवायवो ग्रहः ; तस्य पात्रमसि । &lsquo;उभयत्र वायोः प्रतिषेधः&rsquo; इत्यनङ् न क्रियते । &lsquo;देवताद्वन्द्वे च&rsquo; इति प्राप्तस्य पूर्वोत्तरपदयोर्युगपत्प्रकृतिस्वरस्य &lsquo;नोत्तरपदेऽनुदात्तादौ&rsquo; इति प्रतिषेधे समासान्तोदात्तत्वे च कृते &lsquo;उदात्तयणः&rsquo; इति विभक्तेरुदात्तत्वम् ॥</p>
<h3 id="मनतर-98">मन्त्रः</h3>
<p>बृह॒स्पति॑र्दे॒वता॑ऽनु॒ष्टुप्छन्दो॑ मि॒त्रावरु॑णयो॒ᳶ पात्र॑मसि ।</p>
<h4 id="टक-100">टीका</h4>
<p>13बृहस्पतिर्देवता । &lsquo;तद्बृहतोः&rsquo; इति सुट्, वनस्पत्यादित्वात्पूर्वोत्तरपदयोर्युगपत्प्रकृतिस्वरत्वम् । समासे बृहच्छब्दः प्रायेणाद्युदात्तः । मित्रावरुणयोस्सम्बन्धिनः मैत्रावरुणस्य वा ग्रहस्य पात्रमसि । &lsquo;देवताद्वन्द्वे च&rsquo; इति पूर्वोत्तरपदयोर्युगपत्प्रकृतिस्वरत्वम् ॥</p>
<h3 id="मनतर-99">मन्त्रः</h3>
<p>अ॒श्विनौ॑ दे॒वता॑ प॒ङ्क्तिश्छन्दो॒ऽश्विनो॒ᳶ पात्र॑मसि ।</p>
<h4 id="टक-101">टीका</h4>
<p>14पङ्क्तिः पच्चपदा । अश्विनोस्सम्बन्धिनः आश्विनस्य ग्रहस्य पात्रमसि ॥</p>
<h3 id="मनतर-100">मन्त्रः</h3>
<p>सूर्यो॑ दे॒वता॑ बृह॒ती [18]  छन्द॑श्शु॒क्रस्य॒ पात्र॑मसि ।</p>
<h4 id="टक-102">टीका</h4>
<p>15बृहतीशब्द् &lsquo;बृहन्महतोरुपसङ्ख्यानम्&rsquo; इति नद्या उदात्तत्वम् । शुक्रस्य ग्रहस्य पात्रमसि ॥</p>
<h3 id="मनतर-101">मन्त्रः</h3>
<p>च॒न्द्रमा॑ दे॒वता॑ स॒तोबृ॑हती॒ छन्दो॑ म॒न्थिन॒ᳶ पात्र॑मसि ।</p>
<h4 id="टक-103">टीका</h4>
<p>16सतोबृहती नाम बृहतीविशेषः । &lsquo;त्रिभिर्द्वादशकैर्महाबृहती । सतोबृहती ताण्डिनः&rsquo; । छान्दसष्षष्ठ्या अलुक्, दासीभारादित्वात्पूर्वपदप्रकृतिस्वरत्वम्, &lsquo;शतुरनुमः&rsquo; इति षष्ठ्या उदात्तत्वम् ॥</p>
<h3 id="मनतर-102">मन्त्रः</h3>
<p>विश्वे॑ दे॒वा दे॒वतो॒ष्णिहा॒ छन्द॑ आग्रय॒णस्य॒ पात्र॑म॒सि ।</p>
<h4 id="टक-104">टीका</h4>
<p>17उष्णिक्, उष्णिहा इति पदद्वयमपि भवति । आग्रयणस्य ग्रहस्य पात्रं स्थाल्यसि ॥</p>
<h3 id="मनतर-103">मन्त्रः</h3>
<p>इन्द्रो॑ दे॒वता॑ क॒कुच्छन्द॑ उ॒क्थाना॒म्पात्र॑मसि ।</p>
<h4 id="टक-105">टीका</h4>
<p>18ककुप् उष्णिग्विशेषः । &lsquo;मध्ये चेद्द्वादशाक्षरः ककुप्&rsquo; । उक्थानां सम्बन्धिनः उक्थस्य ग्रहस्य पात्रं स्थली वा ॥</p>
<h3 id="मनतर-104">मन्त्रः</h3>
<p>पृ॒थि॒वी दे॒वता॑ वि॒राट्छन्दो᳚ ध्रु॒वस्य॒ पात्र॑मसि ॥ [19]</p>
<h4 id="टक-106">टीका</h4>
<p>19विराट् दशाक्षरा । ध्रुवस्य ग्रहस्य पात्रं स्थाल्यसि ॥</p>
<h4 id="टक-107">टीका</h4>
<p>इति तृतीये प्रथमे षष्ठोनुवाकः ॥</p>
<h2 id="अनवक-७-सपरधवतरयजमनय-परयग-कचनमनतरशच-">अनुवाकः ७ स्पर्धावतोर्यजमानयोः प्रयोगाः केचिन्मन्त्राश्च ।</h2>
<p>विश्वेदेवा ऋषयः।</p>
<h3 id="मनतर-105">मन्त्रः</h3>
<p>इ॒ष्टर्गो॒ वा अ॑ध्व॒र्युर्यज॑मानस्य ।</p>
<h4 id="टक-108">टीका</h4>
<p>1इष्टर्ग इत्यादि ॥ यागेन निमित्तेनार्तेः प्रयोजयिता इष्टर्गः अध्वर्युः यजमानस्य । पृषोदरादिः । यजेरिष्टिः, ऋच्छतेरर्गः । प्रमादालस्यादिना अध्वर्योरपचारेण तन्निमित्तेन वा परापचारादिना यजमानस्यार्तिमार्छति इष्टर्गः इत्येतदुक्तं भवतीत्याचार्याः । दर्वीस्थानीय इत्येके ।</p>
<h3 id="मनतर-106">मन्त्रः</h3>
<p>इ॒ष्टर्ग॒ᳵ खलु॒ वै पूर्वो॒ऽर्ष्टुः ख्षी॑यते ।</p>
<h4 id="टक-109">टीका</h4>
<p>भवतु इष्टर्गस्य का क्षतिरिति चेदाह – इष्टर्गो हि अर्ष्टुः आर्तिं गच्छतः पूर्वः क्षीयते प्रथममेव आर्तिं गच्छति; तन्निबन्धनत्वादार्तेः । ऋच्छतेस्तुः, षकारोपजनः छान्दसः ।</p>
<h3 id="मनतर-107">मन्त्रः</h3>
<p>आ॒स॒न्या᳚न्मा मन्त्रा᳚त्पाहि  ।</p>
<p>कस्या᳚श्चिद॒भिश॑स्त्या॒ इति॑ ।</p>
<h4 id="टक-110">टीका</h4>
<p>तस्मादध्वर्युणा आत्मनश्शर्मणे यत्कर्तव्यम् । तद्विदधाति - आसन्यादिति ।</p>
<h3 id="मनतर-108">मन्त्रः</h3>
<p>पु॒रा प्रा॑तरनुवा॒काज्जु॑हुयात् ।</p>
<h4 id="टक-111">टीका</h4>
<p>महारात्र उत्थाय पुरा पुरस्तात्प्रातरनुवाकात् आग्नीध्रीये अनेन मन्त्रेण जुहुयात् ।</p>
<h3 id="मनतर-109">मन्त्रः</h3>
<p>आ॒त्मन॑ एव॒ तद॑ध्व॒र्युᳶ पु॒रस्ता॒च्छर्म॑ नह्य॒तेऽना᳚र्त्यै ।</p>
<h4 id="टक-112">टीका</h4>
<p>ततोध्वर्युरात्मन एवार्थं पुरस्तात् शर्म सुखं आर्त्यभावं नह्यते बध्नाति करोतीत्यर्थः, तद्यजमानस्याप्यनार्त्यै भवतीति । मन्त्नार्थस्तु - आसन्यात् आस्ये भवान्मन्त्रात् अभिचारमन्त्रात् । यद्वा - शापादिस्वरूपात् । आनुपूर्व्या व्याहरणेन वा आसन्यो मन्त्रः इत्याचार्याः ।<br>
कस्याश्चित् कुतश्चित् अभिशस्त्या अभिशंसनात् पापात् मा पाहि । &lsquo;तादौ च&rsquo; इति गतेः प्रकृतिस्वरत्वम् । आस्यशब्दस्य छान्दस आसन्भावः । अथ वै भवति यो वै छन्दोभिरभिभवति संसुन्वतोरभिभवतीति परस्परस्पर्धया कृतः संवादो विद्विषाणयोरेव एककाले यष्ट्रोः ; न पितापुत्रादीनाम् । अतः परमान्तादनुवाकस्य तद्विषया मन्त्रा ब्राह्मणानि च ॥</p>
<h3 id="सयकतमनतर-30">संयुक्तमन्त्रः</h3>
<p>सव्ँवे॒शाय॑ त्वोपवे॒शाय॑ त्वा गायत्रि॒यास्त्रि॒ष्टुभो॒ जग॑त्या अ॒भिभू᳚त्यै॒ स्वाहा</p>
<h3 id="मनतर-110">मन्त्रः</h3>
<p>स॒व्ँवे॒शाय॑ त्वोपवे॒शाय॑ त्वा गायत्रि॒याः +++(अ॒भिभू᳚त्यै॒ स्वाहा᳚ )+++</p>
<p>+++(स॒व्ँवे॒शाय॑ त्वोपवे॒शाय॑ त्वा )+++ त्रि॒ष्टुभो॒ +++(अ॒भिभू᳚त्यै॒ स्वाहा᳚ )+++</p>
<p>+++(स॒व्ँवे॒शाय॑ त्वोपवे॒शाय॑ त्वा )+++ जग॑त्या अ॒भिभू᳚त्यै॒ स्वाहा᳚</p>
<h4 id="टक-113">टीका</h4>
<p>2-4तत्र संसुन्वतोर्यथा य इतरमभिभूषति स महारात्र उत्थायाग्नीध्रे तिस्रोभिभूतीर्जुहोति - संवेशाय त्वेत्यादिभिः ॥ संवेशः शयनं उपवेशः आसनम् । तदर्थं गायत्र्या अभिभूत्यै । यया गायत्र्या विश्वमभिभवति तस्यै तदर्थम् । तद्वदहमपि प्रतिपक्षमभिभूयासम् । त्वां स्वाहुतं करोमीति ।
एवं त्रिष्टुब्जगत्योरपि । उभयत्रापि &lsquo;संवेशाय त्वा&rsquo; इत्यादिकमनुषज्यते । संवेशाय त्वोपवेशाय त्वा त्रिष्टुभोभिभूत्यै स्वाहा संवेशाय त्वोपवेशाय त्वा जगत्या अभिभूत्यै स्वाहा इति ॥</p>
<h3 id="मनतर-111">मन्त्रः</h3>
<p>प्राणा॑पानौ मृ॒त्योर्मा॑ पातम् ।</p>
<h4 id="टक-114">टीका</h4>
<p>5-6अथ द्वे प्राणाहुती जुहोति - प्राणापानावित्यादि ॥ हे प्राणापानौ मा मृत्योः मरणात् पातं रक्षतम् ।</p>
<h3 id="मनतर-112">मन्त्रः</h3>
<p>प्राणा॑पानौ॒ मा मा॑ हासिष्टम् ।</p>
<h4 id="टक-115">टीका</h4>
<p>हे प्राणापानौ मा मा हासिष्टं त्यक्त्वा मां मा गच्छतम् । &lsquo;यमरमनमाताम्&rsquo; इति सगिटौ ॥</p>
<h3 id="सयकतमनतर-31">संयुक्तमन्त्रः</h3>
<p>दे॒वता॑सु॒ वा ए॒ते प्रा॑णापा॒नयोः᳚ [20]  व्याय॑च्छन्ते॒ येषा॒ꣳ॒ सोम॑स्समृ॒च्छते॑</p>
<h3 id="मनतर-113">मन्त्रः</h3>
<p>दे॒वता॑सु॒ वा ए॒ते प्रा॑णापा॒नयो॒र्व्याय॑च्छन्ते ।</p>
<h4 id="टक-116">टीका</h4>
<p>7अनयोर्मन्त्रयोर्ब्राह्मणम् - देवतास्वित्यादि ॥ एते खलु देवतासु प्राणापानयोः प्राणापाननिमितं व्यायच्छन्ते विप्रतिपद्यन्ते ममैतौ स्यातामिति । अकर्मसंयोगेऽपि हि सप्तमी दृश्यते यथा - &lsquo;तस्यै पयसि व्यायच्छन्त&rsquo; इति ।</p>
<h3 id="मनतर-114">मन्त्रः</h3>
<p>येषा॒ꣳ॒ सोम॑स्समृ॒च्छते॑ ।</p>
<h4 id="टक-117">टीका</h4>
<p>येषां सोमः समृच्छते संगच्छते स्पर्धया सोमान्तरेण सह सूयते । यद्वा - समृच्छते विनश्यति सोमान्तरेण संसर्गात् । &lsquo;समो गमृच्छि&rsquo; इत्यात्मनेपदम् । यमेस्तु &lsquo;आङो यमहनः&rsquo; इति तस्मादनेन मन्त्रेण प्राणापानयोरात्मनो लाभं प्रार्थयतः इति भावः ॥</p>
<h3 id="सयकतमनतर-32">संयुक्तमन्त्रः</h3>
<p>सव्ँवे॒शाय॑ त्वोपवे॒शाय॒ त्वेत्या॑ह॒ छन्दाꣳ॑सि॒ वै स॑व्ँवे॒श उ॑पवे॒शश्छन्दो॑भिरे॒वास्य॒ छन्दाꣳ॑सि वृङ्क्ते</p>
<h3 id="मनतर-115">मन्त्रः</h3>
<p>सव्ँवे॒शाय॑ त्वोपवे॒शाय॒ त्वेत्या॑ह ।<br>
छन्दाꣳ॑सि॒ वै स॑व्ँवे॒श उ॑पवे॒शः ।  ,</p>
<h4 id="टक-118">टीका</h4>
<p>8अथ संवेशायेत्यादीनामभिभूतिमन्त्राणां ब्राह्मणम् - संवेशाय त्वेत्यादि ॥ तद्धेतुत्वात्ताच्छब्द्यम् । छन्दांसि वै संवेश उपवेश इति । संवेशोपवेशहेतवः छन्दांसीत्यर्थः ।</p>
<h3 id="मनतर-116">मन्त्रः</h3>
<p>छन्दो॑भिरे॒वास्य॒ छन्दाꣳ॑सि वृङ्क्ते ।</p>
<h4 id="टक-119">टीका</h4>
<p>तस्मादीदृशैश्छन्दोभिः प्रथममेवाभिभूतिहोमेन आत्मसात्कृतैः कृतकृत्यः केन चिदनभिभवनीयः सुखी सम्पन्नोयं अस्य प्रतियष्टुस्सम्बन्धीनि छन्दांसि वृङ्क्ते वर्जयति तत्सकाशादपनयति ततः सोभिभूतो भवतीति । एवमेकयाजिनः ।<br>
सत्रिणां तु पञ्चाभिभूतीर्विधास्यति - संवेशाय त्वोपवेशाय त्वा गायत्रियास्त्रिष्टुभो जगत्या अनुष्टुभः पङ्क्त्या अभिभूत्यै स्वाहा इति ॥</p>
<h3 id="सयकतमनतर-33">संयुक्तमन्त्रः</h3>
<p>प्रेति॑व॒न्त्याज्या॑नि भवन्त्य॒भिजि॑त्यै म॒रुत्व॑तीᳶ प्रति॒पदो॒ विजि॑त्या उ॒भे बृ॑हद्रथन्त॒रे भ॑वतः</p>
<h3 id="मनतर-117">मन्त्रः</h3>
<p>प्रेति॑व॒न्त्याज्या॑नि भवन्त्य॒भिजि॑त्यै ।</p>
<h4 id="टक-120">टीका</h4>
<p>9संसुन्वतोरध्वर्यूणामुक्तम् । अथ छन्दोगानां विषय एवेदमुच्यते - प्रेतिवन्तीति ॥ प्रेतिवन्ति चैतिवन्ति चेत्याचार्याः, ब्राह्मणान्तरे दर्शनात् &lsquo;एतिवन्ति&rsquo; इति । आज्यानि स्तोत्राणि प्रेतिवन्ति प्रगमनवन्ति, एतिवन्ति आगमनवन्ति च भवन्ति &lsquo;प्र वोवाजाः&rsquo; , &lsquo;अग्न आ याहि&rsquo; इति यथा । प्रकृष्टगत्यन्वयादभिजित्यै आभिमुख्येन जयाय भवति । यद्वा - प्रथममेव योभिजयस्तत्सिद्ध्यै भवति ।</p>
<h3 id="मनतर-118">मन्त्रः</h3>
<p>म॒रुत्व॑तीᳶ प्रति॒पदो॒ विजि॑त्यै ।</p>
<h4 id="टक-121">टीका</h4>
<p>मरुत्वतीरिति । आज्यानां प्रतिपादः प्रथमा ऋचः मरुत्त्वतीः मरुत्त्वत्यः मरुच्छब्दवत्यो भवन्ति यथा &lsquo;इन्द्रायेन्द्रो मरुत्त्वते&rsquo; इत्याद्याः । &lsquo;तसौ मत्वर्थे&rsquo; इति भत्वम् । &lsquo;वा छन्दसि&rsquo; इति पूर्वसवर्णदीर्घत्वम् । &lsquo;मरुतो वै देवानामपराजितमायतनम्&rsquo; इति प्रतिपत्सु मरुदन्वयः विजित्यै विशेषेण जयाय भवति । पूर्ववद्गतेः प्रकृतिस्वरत्वम् ।</p>
<h3 id="मनतर-119">मन्त्रः</h3>
<p>उ॒भे बृ॑हद्रथन्त॒रे भ॑वतः ।</p>
<h4 id="टक-122">टीका</h4>
<p>उभे इति । उभे अपि बृहद्रथन्तरे सामनी भवतः ॥</p>
<h3 id="सयकतमनतर-34">संयुक्तमन्त्रः</h3>
<p>इ॒यव्ँवाव र॑थन्त॒रम॒सौ बृ॒हदा॒भ्यामे॒वैन॑म॒न्तरे᳚त्य॒द्य वाव र॑थन्त॒रꣵ श्वो बृ॒हद॑द्या॒श्वादे॒वैन॑म॒न्तरे॑ति भू॒तम् [21]  वाव र॑थन्त॒रम्भ॑वि॒ष्यद्बृ॒हद्भू॒ताच्चै॒वैन॑म्भविष्य॒तश्चा॒न्तरे॑ति॒ परि॑मित॒व्ँवाव र॑थन्त॒रमप॑रिमितम्बृ॒हत्परि॑मिताच्चै॒वैन॒मप॑रिमिताच्चा॒न्तरे॑ति</p>
<h3 id="मनतर-120">मन्त्रः</h3>
<p>इ॒यव्ँवाव र॑थन्त॒रम् , अ॒सौ बृ॒हद् ,<br>
आ॒भ्यामे॒वैन॑म॒न्तरे᳚ति ।</p>
<h4 id="टक-123">टीका</h4>
<p>10अथ ते प्रशंसति - इयमित्यादि ॥ इयं पृथिवी रथन्तरं, असौ द्यौः बृहत्, तस्मादीदृशे उभे अपि सामनी गायेत् । आभ्यां द्यावापृथिवीभ्यां एनं शत्रुमन्तरेति अन्तरितं करोति आभ्यां प्रच्यावयति ।
यागनिर्वृत्तिद्वारेण द्यावापृथिव्यादीनां प्रवृत्तिहेतुत्वात् तादात्म्येन स्तुतिः । अद्याश्वादस्मादह्नः उत्तरस्मादह्नश्चेत्यर्थः ।</p>
<h3 id="मनतर-121">मन्त्रः</h3>
<p>अ॒द्य वाव र॑थन्त॒रꣵ श्वो बृ॒हद॑द्या॒श्वादे॒वैन॑म॒न्तरे॑ति
भू॒तम् वाव र॑थन्त॒रम् ,<br>
भ॑वि॒ष्यद्बृ॒हद् ,<br>
भू॒ताच्चै॒वैन॑म्भविष्य॒तश्चा॒न्तरे॑ति ।</p>
<h4 id="टक-124">टीका</h4>
<p>अद्य च श्वश्च अद्याश्वम् । &lsquo;अच्&rsquo; इति योगविभागादच्समासान्तः, अव्ययानां भमात्रे टिलोपः, &lsquo;अन्येषामपि दृश्यते&rsquo; इति पूर्वपदस्य दीर्घत्वम् ।</p>
<h3 id="मनतर-122">मन्त्रः</h3>
<p>परि॑मित॒व्ँवाव र॑थन्त॒रम्,  अप॑रिमितम्बृ॒हत् ,<br>
परि॑मिताच्चै॒वैन॒मप॑रिमिताच्चा॒न्तरे॑ति ।</p>
<h4 id="टक-125">टीका</h4>
<p>परिमितात् देशादेः । इति छन्दोगानाम् ॥</p>
<h3 id="सयकतमनतर-35">संयुक्तमन्त्रः</h3>
<p>विश्वामित्रजमद॒ग्नी वसि॑ष्ठेनास्पर्धेता॒ꣳ॒ स ए॒तज्ज॒मद॑ग्निर्विह॒व्य॑मपश्य॒त्तेन॒ वै स वसि॑ष्ठस्येन्द्रि॒यव्ँवी॒र्य॑मवृङ्क्त॒ यद्वि॑ह॒व्यꣳ॑ श॒स्यत॑ इन्द्रि॒यमे॒व तद्वी॒र्य॑य्ँयज॑मानो॒ भ्रातृ॑व्यस्य वृङ्क्ते॒</p>
<h3 id="मनतर-123">मन्त्रः</h3>
<p>वि॒श्वा॒मि॒त्र॒ज॒म॒द॒ग्नी वसि॑ष्ठेनास्पर्धेताम् ।</p>
<p>स ए॒तज्ज॒मद॑ग्निर्विह॒व्य॑मपश्यत् ।<br>
तेन॒ वै स वसि॑ष्ठस्येन्द्रि॒यव्ँवी॒र्य॑मवृङ्क्त ।</p>
<p>यद्वि॑ह॒व्यꣳ॑  श॒स्यते᳚ ।</p>
<p>इ॒न्द्रि॒यमे॒व तद्वी॒र्य॑य्ँयज॑मानो॒ भ्रातृ॑व्यस्य वृङ्क्ते ।</p>
<h4 id="टक-126">टीका</h4>
<p>11अथ होतॄणाम् - विश्वामित्रजमदग्नी इति ॥ वीर्यनिमित्तं स्पर्धां कृतवन्तौ । तत्र जमदग्निवसिष्ठयोः स्पर्धया संसुन्वतोः जमदग्निः एतद्विहव्यं अपश्यत् अस्त्रविशेषो विहव्यम् । &lsquo;अगस्त्यस्य कयाशुभीयं शस्यम्&rsquo; इत्याचार्याः, ब्राह्मणान्तरे दर्शनात् । तत्र &lsquo;सजनीयं&rsquo; सजनशब्दवन्मन्त्रो भवति । विहवे साधु विहव्यम् इति । निष्केवल्ये &lsquo;इन्द्रस्य नु वीर्याणि&rsquo; इत्यस्य स्थाने &lsquo;यो जात एव&rsquo; इति भवति । &lsquo;कयाशुभीयं&rsquo; कयाशुभाशब्दवत् मरुत्वतीये &lsquo;कया शुभा सवयसस्सनीळाः&rsquo; इति । इति होतॄणाम् ॥</p>
<h3 id="सयकतमनतर-36">संयुक्तमन्त्रः</h3>
<p>यस्य॒ भूयाꣳ॑सो यज्ञक्र॒तव॒ इत्या॑हु॒स्स दे॒वता॑ वृङ्क्त॒ इति॒ यद्य॑ग्निष्टो॒मस्सोम॑ᳶ प॒रस्ता॒थ्स्यादु॒क्थ्य॑ङ्कुर्वीत॒ यद्यु॒क्थ्य॑स्स्याद॑तिरा॒त्रङ्कु॑र्वीत यज्ञक्र॒तुभि॑रे॒वास्य॑ दे॒वता॑ वृङ्क्ते॒ वसी॑यान्भवति ॥ [22]</p>
<h3 id="मनतर-124">मन्त्रः</h3>
<p>यस्य॒ भूयाꣳ॑सो यज्ञक्र॒तव॒ इत्या॑हुः ,
स दे॒वता॑ वृङ्क्त॒ इति॑ ।</p>
<h4 id="टक-127">टीका</h4>
<p>12यस्येत्यादि ॥ यज्ञक्रतवः सोमयागाः भूयांसो बहुतराः महत्तराः । एतदुक्तं भवति - यस्य आत्मियः क्रतुः परकीयात्क्रतोर्भूयान्भवति स भूयःक्रतुः अल्पीयःक्रतोः देवता वृङ्क्ते इत्याहुः यज्ञविदः ॥</p>
<h3 id="मनतर-125">मन्त्रः</h3>
<p>यद्य॑ग्निष्टो॒मस्सोम॑ᳶ प॒रस्ता॒थ्स्यादु॒क्थ्य॑ङ्कुर्वीत ।</p>
<h4 id="टक-128">टीका</h4>
<p>13तस्माद्यदि अग्निष्टोमः सोमः परस्तात्स्यात् परत्र प्रतियष्टरि स्यात् यद्यसावग्निष्टोमं कुर्यात् स्वयमुक्थ्यं ततो भूयांसं कुर्वीत ।</p>
<h3 id="मनतर-126">मन्त्रः</h3>
<p>यद्यु॒क्थ्य॑स्स्याद॑तिरा॒त्रङ्कु॑र्वीत ।</p>
<h4 id="टक-129">टीका</h4>
<p>अथ यद्युक्थ्यस्सोमः परस्तात्स्यात् स्वयं ततो भूयांसं अतिरार्त्रं कुर्वीत ।</p>
<h3 id="मनतर-127">मन्त्रः</h3>
<p>य॒ज्ञ॒क्र॒तुभि॑रे॒वास्य॑ दे॒वता॑ वृङ्क्ते ।</p>
<h4 id="टक-130">टीका</h4>
<p>एवं यज्ञक्रतुभिरपि कृतैरेवास्य प्रतियष्टुः देवता वृङ्क्ते ततस्स देवताभिहीनो भवति ।</p>
<h3 id="मनतर-128">मन्त्रः</h3>
<p>वसी॑यान्भवति ॥</p>
<h4 id="टक-131">टीका</h4>
<p>स्वयन्तु देवतावत्तया वसीयान् भवति वसुमत्तरो भवति । &lsquo;विन्मतोर्लुक्&rsquo;, &lsquo;टेः&rsquo; इति टिलोपः ॥
इति तृतीये प्रथमे सप्तमोनुवाकः ॥</p>
<h2 id="अनवक-८-उपशगरहभषव-वध-मनतरशच-">अनुवाकः ८ उपांशुग्रहाभिषवः विधिः, मन्त्राश्च ।</h2>
<p>२-४ त्रिष्टुप्  विश्वेदेवा ऋषयः ।</p>
<h3 id="सयकतमनतर-37">संयुक्तमन्त्रः</h3>
<p>नि॒ग्रा॒भ्याः᳚ स्थ देव॒श्रुत॒ आयु॑र्मे तर्पयत प्रा॒णम्मे॑ तर्पयतापा॒नम्मे॑ तर्पयत व्या॒नम्मे॑ तर्पयत॒ चख्षु॑र्मे तर्पयत॒ श्रोत्र॑म्मे तर्पयत॒ मनो॑ मे तर्पयत॒ वाच॑म्मे तर्पयता॒त्मान॑म्मे तर्पय॒ताङ्गा॑नि मे तर्पयत प्र॒जाम्मे॑ तर्पयत प॒शून्मे॑ तर्पयत गृ॒हान्मे॑ तर्पयत ग॒णान्मे॑ तर्पयत स॒र्वग॑णम्मा तर्पयत त॒र्पय॑त मा [23]  ग॒णा मे॒ मा वि तृ॑ष॒न्नोष॑धयो॒ वै सोम॑स्य॒ विशो॒ विश॒ᳵ खलु॒ वै राज्ञ॒ᳶ प्रदा॑तोरीश्व॒रा ऐ॒न्द्रस्सोमः</p>
<h3 id="मनतर-129">मन्त्रः</h3>
<p>नि॒ग्रा॒भ्याः᳚ स्थ देव॒श्रुत॒ आयु॑र्मे तर्पयत ।<br>
प्रा॒णम्मे॑ तर्पयत।<br>
अ॒पा॒नम्मे᳚  तर्पयत ।</p>
<h4 id="टक-132">टीका</h4>
<p>1निग्राभ्यासु यजमानं वाचयति - निग्राभ्यास्स्थेति ॥ निगृह्यते नियमेन गृह्यते सोम आभिरिति निग्राह्याः । &lsquo;कृत्यल्युटो बहुलम्&rsquo; इति करणे कृत्यः, &lsquo;हृग्रहोर्भः&rsquo; इति भत्वम् । हे आपः निग्रग्भ्याः स्थ । देवश्रुतः देवैश्श्रूयते इति कर्मणि क्विप् । देवानामपि सदसि प्रख्याता इत्यर्थः । ता यूयं मे मम आयुस्तर्पयत वर्धयत । सर्वं निगदसिद्धम् । ण्यन्तात्पचाद्यच्, &lsquo;पुंसि संज्ञायाम्&rsquo; इति वा घः । ते प्राणादयः । णेश्च लुक् ।</p>
<h3 id="मनतर-130">मन्त्रः</h3>
<p>व्या॒नम्मे॑ तर्पयत ।<br>
चख्षु॑र्मे तर्पयत ।<br>
श्रोत्र॑म्मे तर्पयत ।<br>
मनो॑ मे तर्पयत ।<br>
वाच॑म्मे तर्पयत ।</p>
<h4 id="टक-133">टीका</h4>
<p>व्यानमिति । छान्दसं दीर्घत्वम् ।</p>
<h3 id="मनतर-131">मन्त्रः</h3>
<p>आ॒त्मान॑म्मे तर्पयत ।<br>
अङ्गा॑नि मे तर्पयत ।<br>
प्र॒जाम्मे॑ तर्पयत ।<br>
प॒शून्मे॑ तर्पयत ।<br>
गृ॒हान्मे॑ तर्पयत ।<br>
ग॒णान्मे॑ तर्पयत ।</p>
<h4 id="टक-134">टीका</h4>
<p>आत्मानं शरीरम् । गणास्सम्बन्धिनो मित्रादयः ।</p>
<h3 id="मनतर-132">मन्त्रः</h3>
<p>स॒र्वग॑णम्मा तर्पयत ।</p>
<h4 id="टक-135">टीका</h4>
<p>सर्वगणं सवैर्गणैस्संवृतम् ।</p>
<h3 id="मनतर-133">मन्त्रः</h3>
<p>त॒र्पय॑त मा ग॒णाः।</p>
<h4 id="टक-136">टीका</h4>
<p>कि बहुना - मां सर्वदा तर्पयत । तिङः परत्वान्न निहन्यते ।</p>
<h3 id="मनतर-134">मन्त्रः</h3>
<p>मे॒ मा वि तृ॑ष॒न् ।</p>
<h4 id="टक-137">टीका</h4>
<p>किं च - मे गणाः मा वितृषन् वितृष्णा मा भूवन् सस्नेहा एव नित्यं भूयासुः । पुषादित्वादङ् ॥</p>
<h3 id="सयकतमनतर-38">संयुक्तमन्त्रः</h3>
<p>ओष॑धयो॒ वै सोम॑स्य॒ विशो॒ , विश॒ᳵ खलु॒ वै राज्ञ॒ᳶ प्रदा॑तोरीश्व॒रा ऐ॒न्द्रस्सोमः।</p>
<p>अवी॑वृधव्ँवो॒ मन॑सा सुजाता॒ ऋत॑प्रजाता॒ भग॒ इद्व॑स्स्याम । इन्द्रे॑ण दे॒वीर्वी॒रुध॑स्सव्ँविदा॒ना अनु॑ मन्यन्ता॒ꣳ॒ सव॑नाय॒ सोम॒मित्या॒हौष॑धीभ्य ए॒वैन॒ꣵ॒ स्वायै॑ वि॒शस्स्वायै॑ दे॒वता॑यै नि॒र्याच्या॒भि षु॑णोति</p>
<h3 id="मनतर-135">मन्त्रः</h3>
<p>ओष॑धयो॒ वै सोम॑स्य॒ विशो॒ ,<br>
विश॒ᳵ खलु॒ वै राज्ञ॒ᳶ प्रदा॑तोरीश्व॒राः</p>
<h4 id="टक-138">टीका</h4>
<p>2अभिप्रोष्यन् ओषधीभ्यो राजानं निर्याचते - अवीवृधं व इति त्रिष्टुभा । तस्येदं प्रथममेव ब्राह्मणम् - ओषधयो वा इत्यादि ॥ सोमस्य राज्ञः ओषधयो विशः प्रकृतयः । राज्ञश्च प्रदातोः राजानं प्रदातुं विशः खलु ईश्वरास्समर्थाः । तस्य तदधीनयोगक्षेमत्वात् । &lsquo;इर्श्वरे तोसुन्कसुनौ&rsquo; इति तोसुन् । &lsquo;क्रियाग्रहणं कर्तव्यम्&rsquo; इति कर्मणस्सम्प्रदानत्वाच्चतुर्थ्यर्थे षष्ठी । यथा - &lsquo;समुद्रस्य न पिबन्ति&rsquo; इति । &lsquo;न लोकाव्यय&rsquo; इति कर्मणि षष्ठ्या न प्रस्तीषेधः । &lsquo;तोसुन्कसुनोरप्रतिषेधः&rsquo; इति वचनात् ।</p>
<h3 id="मनतर-136">मन्त्रः</h3>
<p>ऐ॒न्द्रस्सोमः॑ ।</p>
<h4 id="टक-139">टीका</h4>
<p>किं च - सोमोयमैन्द्रः इन्द्रदेवत्यः । तस्मात् &lsquo;अवीवृधम्&rsquo; इत्यादिकामृचं यदाह सोमं याचमानं तेनौषधीभ्य एनं निर्याच्य निष्कृष्य याचित्वा अभिषुणोति । कीदृशीभ्यः? स्वायै विशः आत्मीयाभ्यः प्रकृतिभ्यः । व्यत्ययेनैकवचनं चतुर्थी च ।<br>
किं च - स्वायै देवतायै आत्मीयायाश्च देवतायाः इन्द्रात् एनं निर्याच्याभिषुणोतीति ।</p>
<h3 id="मनतर-137">मन्त्रः</h3>
<p>अवी॑वृधव्ँवो॒ मन॑सा सुजाता॒ ऋत॑प्रजाता॒ भग॒ इद्व॑स्स्याम ।</p>
<p>इन्द्रे॑ण दे॒वीर्वी॒रुध॑स्सव्ँविदा॒ना अनु॑ मन्यन्ता॒ꣳ॒ सव॑नाय॒ सोम᳚म् ॥</p>
<p>इत्या॒ह ।</p>
<p>औष॑धीभ्य ए॒वैन॒ꣵ॒ स्वायै॑ वि॒शस्स्वायै॑ दे॒वता॑यै नि॒र्याच्या॒भि षु॑णोति  ।</p>
<h4 id="टक-140">टीका</h4>
<p>मन्त्रार्थस्तु - अवीवृधं वर्धयामि वः युष्मान् मनसा हे ओषधयः । छान्दसो लुङ्, &lsquo;उर्ऋत्&rsquo; इत्युपधाया ऋकारः । हे सुजाताः शोभनजन्मानः सर्वलोकहितार्थं जातत्वात् । हे ऋतप्रजाताः ऋतार्थं यज्ञार्थं प्रकृष्टं जन्म यासां तादृश्यः । आनुषङ्गिको हि लोकोपकारो भवतीनामिति भावः । पदादित्वात् षाष्ठिकमामन्त्रिताद्युदात्तत्वम् । वः युष्माकं भग इत् भजने एव सदा स्याम । यद्वा - युष्मत्सम्बन्धिनि यद्धने भगे कर्मणि फललक्षणे ऐश्वर्ये स्याम सर्वे वयमृत्विग्यजमानाः प्रवर्तेमहि । तदर्थं किं कुर्म इति चेत् उच्यते - देव्यः देवनवत्यो भगवत्यः । पूर्ववत्पूर्वसवर्णदीर्घत्वम् । वीरुधः विविधं रोहन्त्यः । यद्वा - भगवत्यश्च वीरुधो लतादयश्च सर्वा इन्द्रेण संविदानाः प्रत्येकमिन्द्रेणैकमत्यं गताः । &lsquo;समो गमृच्छि&rsquo; इत्यात्मनेपदम् । सवनाय यज्ञाय सोममनुमन्यन्तां यथा वयं भवतीभिः स्वयूध्याभिः इन्द्रेण च स्वामिना सहिताभिः अनुज्ञाताः कर्मणि स्याम तथाऽनुमन्यन्तां सोममिति ॥</p>
<h3 id="सयकतमनतर-39">संयुक्तमन्त्रः</h3>
<p>यो वै सोम॑स्याभिषू॒यमा॑णस्य [24]  प्र॒थ॒मोऽꣳ॑शुस्स्कन्द॑ति॒ स ई᳚श्व॒र इ॑न्द्रि॒यव्ँवी॒र्य॑म्प्र॒जाम्प॒शून्यज॑मानस्य॒ निर्ह॑न्तो॒स्तम॒भि म॑न्त्रये॒ता मा᳚स्कान्थ्स॒ह प्र॒जया॑ स॒ह रा॒यस्पोषे॑णेन्द्रि॒यम्मे॑ वी॒र्य॑म्मा निर्व॑धी॒रित्या॒शिष॑मे॒वैतामा शा᳚स्त इन्द्रि॒यस्य॑ वी॒र्य॑स्य प्र॒जायै॑ पशू॒नामनि॑र्घाताय</p>
<h3 id="मनतर-138">मन्त्रः</h3>
<p>यो वै सोम॑स्याभिषू॒यमा॑णस्य [24] प्र॒थ॒मोऽꣳ॑शुस्स्कन्द॑ति ।<br>
स ई᳚श्व॒रः ।<br>
इ॑न्द्रि॒यव्ँवी॒र्य॑म्प्र॒जाम्प॒शून्यज॑मानस्य॒ निर्ह॑न्तोः ।</p>
<h4 id="टक-141">टीका</h4>
<p>3यो वा इत्यादि ॥ अभिषूयमाणस्य अभिषवे क्रियमाणे सोमस्य यः प्रथमोंशुः स्कन्दति निपतति स यजमानस्य इन्द्रियं चक्षुरादिकं वीर्यं बलं प्रजां पुत्रादिकां पशूंश्च गवादींश्च निर्हन्तोः निष्कृष्य हन्तुमीश्वरस्समर्थस्स्यात् । पूर्ववत्तोसुन् ।</p>
<h3 id="मनतर-139">मन्त्रः</h3>
<p>तम॒भि म॑न्त्रये॒त</p>
<p>आमा᳚स्कान्थ्स॒ह प्र॒जया॑ स॒ह रा॒यस्पोषे॑णेन्द्रि॒यम्मे॑ वी॒र्य॑म्मा निर्व॑धीः <br>
इत्या॒शिष॑मे॒वैतामा शा᳚स्ते ।</p>
<h4 id="टक-142">टीका</h4>
<p>तस्मात्तत्परिहारार्थं तत्प्रथमं स्कन्नं अंशुमभिमन्त्रयते - आ माऽस्कानिति । मां अस्कान् आगतोसि सह प्रजया सह च रायो धनस्य पशुलक्षणस्य पोषेण पुष्ट्या । इत्थमभ्युदयायैव मदाभिमुख्येन अस्कान् हे अंशो । &lsquo;ऊडिदम्&rsquo; इति रायष्षष्ठ्या उदात्तत्वं, &lsquo;षष्ठ्याः पतिपुत्र&rsquo; इत्यादिना विसर्जनीयस्य सकारः ।
स त्वं मयीन्द्रियं वीर्यं च मा निर्वधीः । यद्वा - &lsquo;अस्कान्&rsquo; इति लोडर्थे छान्दसो लुत् ।</p>
<h3 id="मनतर-140">मन्त्रः</h3>
<p>इन्द्रि॒यस्य॑ वी॒र्य॑स्य प्र॒जायै॑ पशू॒नामनि॑र्घाताय ।</p>
<h4 id="टक-143">टीका</h4>
<p>सह प्रजया सह रायस्पोषेण मामास्कन्द आगच्छेति । &lsquo;वदव्रज&rsquo; इति वृद्धिः, &lsquo;बहुलं छन्दसि&rsquo; इतीडभावः संयागोन्तलोपः । अनेन मन्त्रेण, &lsquo;आ माऽस्कान्&rsquo; &lsquo;मा निर्वधीः&rsquo; इत्येतामाशिषमाशास्ते इन्द्रियादीनामनिर्घाताय तद्भवति ॥</p>
<h3 id="मनतर-141">मन्त्रः</h3>
<p>द्र॒फ्सश्च॑स्कन्द पृथि॒वीमनु॒ द्यामि॒मञ्च॒ योनि॒मनु॒ यश्च॒ पूर्वः॑ ।<br>
तृ॒तीय॒य्ँयोनि॒मनु॑ स॒ञ्चर॑न्तन्द्र॒फ्सञ्जु॑हो॒म्यनु॑ स॒प्त होत्राः᳚ ॥ [25]</p>
<h4 id="टक-144">टीका</h4>
<p>4द्रप्साननुमन्त्रयते - द्रप्सश्चस्कन्देति त्रिष्टुभा ॥ द्राणेन प्सानीयो भक्षणीयस्सर्वैरत्यल्पत्वाद्द्रप्सः । इदृशो रसः पृथिवीमनु चस्कन्द, द्यामन्तरिक्षं वाऽनु चस्कन्द स्कन्नः रसभावेन प्रविष्टः । अधुना तस्य स्कन्नस्य इत्थं परिणामं करोमीति दर्शयितुमाह - तद्द्रप्समिमं पृथिव्याख्ययोनिस्थानीयं अनु अनन्तरं यः पूर्वः पूर्वस्यामृच्यव्यवहितः द्यामिति च पुनरन्तरिक्षाख्या योनिः तं च तृतीयं चादित्यात्मकं योनिं एवं त्रीनपि लोकाननु सञ्चरन्तं अनुक्रमेणाहुतिभावेन सञ्चरन्तम् । &lsquo;अग्नै प्रास्ताहुतिस्सम्यगादित्यमुपतिष्ठते&rsquo; इति प्रथममादित्ये सञ्चरन्तं, &lsquo;आदित्याज्जायते वृष्टिः&rsquo; इत्यनन्तरमन्तरिक्षे सञ्चरन्तं, &lsquo;वृष्टेरन्नम्&rsquo; इति पृथिव्यां सञ्चरन्तं, &lsquo;ततः प्रजाः&rsquo; इत्यनेन क्रमेण अनुसंचरन्तं द्रप्सं जुहोमि हुतमिव प्रतिष्ठापयामि नासौ विनष्ट इत्यग्नौ हुतमिवैतत्करोमीति । ननु पृथिव्यामन्तरिक्षे वा वृधा निपतितः इति मन्तव्य इति क्वावस्थाप्यते - सप्त होत्राः अनुवषट्कर्तारो होत्रादयस्सप्त होत्राः तासु स्थापयामि यथाहुत इवायमनष्टो भवति । यद्वा - सप्त होत्राः सप्तदिशः स्कन्नव्यतिरिक्ताः तासु सर्वास्विमं जुहोमि हुतमिव लोकानां स्थितये स्थापयामि । लक्षणेऽर्थे अनोः कर्मप्रवचनीयत्वम् ॥</p>
<p>इति तृतीये प्रथमे अष्टमोनुवाकः ॥</p>
<h2 id="अनवक-९-गरहमनतरचचरणदधरम--आघरससरवमनतरशच-">अनुवाकः ९ ग्रहमन्त्रोच्चारणादिधर्माः , आघारसंस्रावमन्त्राश्च ।</h2>
<p>२-४ त्रिष्टुप् । विश्वेदेवा ऋषयः</p>
<h3 id="सयकतमनतर-40">संयुक्तमन्त्रः</h3>
<p>यो वै दे॒वान्दे॑वयश॒सेना॒र्पय॑ति मनु॒ष्या᳚न्मनुष्ययश॒सेन॑ देवयश॒स्ये॑व दे॒वेषु॒ भव॑ति मनुष्ययश॒सी म॑नु॒ष्ये॑षु॒ यान्प्रा॒चीन॑माग्रय॒णाद्ग्रहा᳚न्गृह्णी॒यात्तानु॑पा॒ꣳ॒शु गृ॑ह्णीया॒द्यानू॒र्ध्वाꣳस्तानु॑पब्दि॒मतो॑ दे॒वाने॒व तद्दे॑वयश॒सेना᳚र्पयति मनु॒ष्या᳚न्मनुष्ययश॒सेन॑ देवयश॒स्ये॑व दे॒वेषु॑ भवति मनुष्ययश॒सी म॑नु॒ष्ये᳚षु</p>
<h3 id="मनतर-142">मन्त्रः</h3>
<p>यो वै दे॒वान्दे॑वयश॒सेना॒र्पय॑ति ।<br>
म॒नु॒ष्या᳚न्मनुष्ययश॒सेन॑ +++(अर्पयति)+++।</p>
<h4 id="टक-145">टीका</h4>
<p>1यो वे देवानित्यादि ॥ देवानां यशो देवयशसं स्वकीर्तिः बलं वा देवानां योग्यं यशः । &lsquo;अनसन्तान्नपुंसकात्&rsquo; इत्यच्समासान्तः । अर्पयति प्रापयति । अर्तेर्णिचि &lsquo;अर्तिर्ही&rsquo; इत्यादिना पुक् । एवं मनुष्ययशसेनार्पयति ।</p>
<h3 id="मनतर-143">मन्त्रः</h3>
<p>दे॒व॒य॒श॒स्ये॑व दे॒वेषु॒ भव॑ति ।</p>
<p>म॒नु॒ष्य॒य॒श॒सी म॑नु॒ष्ये॑षु  ।</p>
<h4 id="टक-146">टीका</h4>
<p>देवयशसीति । देवानां योग्येन यशसा देवानां मध्ये अतिशयेन तद्वान् भवति, मनुष्ययशसी च मनुष्येषु भवति । &lsquo;चादिलोपे विभाषा&rsquo; इति प्रथमो भवतिशब्दो न निहन्यते, विभाषेति वचनात् द्वितीयो निहन्यते ।</p>
<h3 id="मनतर-144">मन्त्रः</h3>
<p>यान्प्रा॒चीन॑माग्रय॒णाद्ग्रहा᳚न्गृह्णी॒यात्
तानु॑पा॒ꣳ॒शु गृ॑ह्णीयात् ।</p>
<h4 id="टक-147">टीका</h4>
<p>कथं पुनः क्रियमाणेन तेन तेऽर्पिता भवन्तीत्याह - यानित्यादि । आग्रयणाद्ग्रहात्प्राचीनं यान् ग्रहान् गृह्णीयात् । &lsquo;विभाषाञ्चेरदिक्स्त्रियाम्&rsquo; इति खः ।
तानुपांशु अव्यक्तमन्त्रं गृह्णीयात्,</p>
<h3 id="मनतर-145">मन्त्रः</h3>
<p>यानू॒र्ध्वाꣳस्तानु॑पब्दि॒मतः॑   ।</p>
<h4 id="टक-148">टीका</h4>
<p>यानूर्ध्वान् तत उपरितनान् ग्रहान् तानुपब्दिमतः किंचिदुच्चशब्दवतो गृह्णीयात् ; नात्युच्चशब्दान् । बदिर् निशमने, &lsquo;इन् सर्वधातुभ्यः&rsquo; इत्युपपूर्वात् बदेश्छान्दस उपधालोपः । समीपस्थैर्यो निशम्यते न दूरस्थैः स उपब्दिश्शब्दविशेषः । तद्वतः उपब्दिमतः । &lsquo;ह्रस्वनुङ्भ्यां मतुप्&rsquo; इति मतुप उदात्तत्वम् । &lsquo;उपाद्व्यजजिनम्&rsquo; इत्युपांशुशब्दे उत्तरपदान्तोदात्तत्वम् ।</p>
<h3 id="मनतर-146">मन्त्रः</h3>
<p>दे॒वाने॒व तद्दे॑वयश॒सेना᳚र्पयति ।<br>
मनु॒ष्या᳚न्मनुष्ययश॒सेन॑ ।
दे॒व॒य॒श॒स्ये॑व दे॒वेषु॑ भवति ।<br>
म॒नु॒ष्य॒य॒श॒सी  म॑नु॒ष्ये᳚षु ।</p>
<h4 id="टक-149">टीका</h4>
<p>देवानित्यादि । तत् तेन तथाकरणेनेत्यर्थः । गतमन्यत् ॥</p>
<h3 id="मनतर-147">मन्त्रः</h3>
<p>अ॒ग्निᳶ प्रा॑तस्सव॒ने पा᳚त्व॒स्मान्वै᳚श्वान॒रो म॑हि॒ना वि॒श्वश॑म्भूः ।</p>
<ul>
<li>{ स न॑ᳶ पाव॒को द्रवि॑णन्दधातु [26]  आयु॑ष्मन्तस्स॒हभ॑ख्षास्स्याम - संयुक्तमन्त्रः }</li>
</ul>
<p>स न॑ᳶ पाव॒को द्रवि॑णन्द॒धा॒त्वायु॑ष्मन्तस्स॒हभ॑ख्षास्स्याम ।</p>
<h4 id="टक-150">टीका</h4>
<p>2यत्र बहिष्पवमानं साम आरब्धुमाग्नीध्रस्य पुरस्तात् प्रसृप्स्यन्तो भवन्ति तत्रान्वारब्धेषु तेषु आहवनीये स्रुवेणाहुतिं जुहोति - अग्निः प्रातस्सवने इति त्रिष्टुभा ॥ अस्मिन् प्रातस्सवने अग्निः अस्मान् पातु रक्षतु वैश्वानरः विश्वेषां नराणां स्वामित्वेन सम्बन्धी । महिना महत्त्वेन विश्वशंभूः विश्वेषां सुखस्य भावयिता । महेरिनिप्रत्ययान्तात् &lsquo;सुपां सुलुक्&rsquo; इति तृतीयाया आकारः । स नः अस्मभ्यं द्रविणं धनं दधातु ददातु पावकः अस्माकं शोधयिता । किञ्च - वयमायुष्मन्तः दीर्घायुषः सहभक्षाः भक्षयितृभिस्सह सर्वैः सहिताश्च सर्वदा स्याम ॥</p>
<h3 id="मनतर-148">मन्त्रः</h3>
<p>विश्वे॑ दे॒वा म॒रुत॒ इन्द्रो॑ अ॒स्मान॒स्मिन्द्वि॒तीये॒ सव॑ने॒ न ज॑ह्युः ।<br>
आयु॑ष्मन्तᳶ प्रि॒यमे॑षा॒व्ँवद॑न्तो व॒यन्दे॒वानाꣳ॑ सुम॒तौ स्या॑म ।</p>
<h4 id="टक-151">टीका</h4>
<p>3माध्यन्दिने पवमाने तथैवान्वारब्धेषु आहवनीये स्रुवाहुतिं जुहोति - विश्वे देवा इति त्रिष्टुभा ॥ विश्वे देवाः मरुतश्च इन्द्रश्चास्मानस्मिन् द्वितीये सवने न जह्युः माध्यन्दिने मा हासिषुः । ततश्च वयमपि आयुष्मन्तस्सन्तः एषां देवानां प्रियं स्तोत्रशस्त्रादिकं वदन्तः देवानां सुमतौ कल्याणायां सानुग्रहायां बुद्धौ स्याम । सुष्ठु मननं सुमतिः । कृदुत्तरपदप्रकृतिस्वरत्वम्, &lsquo;मन्त्रे वृष&rsquo; इति क्तिन उदात्तत्वम् ॥</p>
<h3 id="मनतर-149">मन्त्रः</h3>
<p>इ॒दन्तृ॒तीय॒ꣳ॒ सव॑नङ्कवी॒नामृ॒तेन॒ ये च॑म॒समैर॑यन्त ।<br>
ते सौ॑धन्व॒नास्सुव॑रानशा॒नास्स्वि॑ष्टिन्नो अ॒भि वसी॑यो नयन्तु ।</p>
<h4 id="टक-152">टीका</h4>
<p>4आर्भवे पवमाने तथैव समन्वारब्धेषु आहवनिये स्रुवाहुतिं जुहोति - इदं तृतीयमिति त्रिष्टुभा ॥ इदं तृतीयं सवनं कवीनां मेधाविनामृत्विजां सम्बन्धि &lsquo;वसीयो नयन्तु&rsquo; इति वक्ष्यमाणेन सम्बध्यते । नः अस्मान् अस्मदाभिमुख्येन इदं सवनं वसीयः वसुमत्तरं कृत्वा अस्मान् नयन्तु प्रापयन्तु । ते के ? ये ऋतेन सत्येन चमसं चमसान् । जातावेकवचनम् । ऐरयन्त प्रेरितवन्तः कृतवन्त इत्यर्थः । ते सौधन्वनाः सुधन्वनः इन्द्रस्य सम्बन्धिनो देवाः ऋभुनामानः सुवः स्वर्गं आनशानाः व्याप्नुवन्तः इदं सवनं वसीयः कुर्वन्तु स्विष्टिं शोभनं च यागमस्माकं कुर्वन्तु । शोभना इष्टिः स्विष्टिः इति प्रादिसमासः, अव्ययपूर्वपदप्रकृतिस्वरत्वम् । गतिसमासे &lsquo;तादौ च&rsquo; इति गतेः प्रकृतिस्वरत्वम् । &lsquo;उदात्तस्वरितयोर्यणः&rsquo; इति संहितायां ततः परः इकारस्स्वर्यते । अश्नोतेर्लिटः कानजादेशः, &lsquo;अश्नोतेश्च&rsquo; इति नुट् । वसीयश्शब्दो व्याख्यातः ॥</p>
<h3 id="सयकतमनतर-41">संयुक्तमन्त्रः</h3>
<p>आ॒यत॑नवती॒र्वा अ॒न्या आहु॑तयो हू॒यन्ते॑ऽनायत॒ना अ॒न्या या आ॑घा॒रव॑ती॒स्ता आ॒यत॑नवती॒र्याः [27]  सौ॒म्यास्ता अ॑नायत॒ना ऐ᳚न्द्रवाय॒वमा॒दाया॑घा॒रमा घा॑रयेदध्व॒रो य॒ज्ञो॑ऽयम॑स्तु देवा॒ ओष॑धीभ्यᳶ प॒शवे॑ नो॒ जना॑य॒ विश्व॑स्मै भू॒ताया᳚ध्व॒रो॑ऽसि॒ स पि॑न्वस्व घृत॒व॑द्देव सो॒मेति॑ सौ॒म्या ए॒व तदाहु॑तीरा॒यत॑नवतीᳵ करोत्या॒यत॑नवान्भवति॒ य ए॒वव्ँवेदाथो॒ द्यावा॑पृथि॒वी ए॒व घृ॒तेन॒ व्यु॑नत्ति॒ ते व्यु॑त्ते उपजीव॒नीये॑ भवत उपजीव॒नीयो॑ भवति [28]  य ए॒वव्ँवेद</p>
<h3 id="मनतर-150">मन्त्रः</h3>
<p>आ॒यत॑नवती॒र्वा अ॒न्या आहु॑तयो हू॒यन्ते॑ ।</p>
<p>अ॒ना॒य॒त॒ना अ॒न्याः ।</p>
<h4 id="टक-153">टीका</h4>
<p>5आयतनवतीरित्यादि ॥ आयतनवतीः आयतनवत्यः विभक्तावकाशं स्थानमायतनं तद्वत्यः अन्याः काश्चिदाहुतयः हूयन्ते, काश्चिदनायतना एव हूयन्ते । &lsquo;एकान्याभ्यां समर्थाभ्याम्&rsquo; इति प्रथमा तिङ्विभक्तिर्न निहन्यते ।</p>
<h3 id="मनतर-151">मन्त्रः</h3>
<p>या आ॑घा॒रव॑ती॒स्ता आ॒यत॑नवतीः<br>
यास्सौ॒म्यास्ता अ॑नायत॒नाः ।<br>
ऐ॒न्द्र॒वा॒य॒वमा॒दाया॑घा॒रमा घा॑रयेत् ।</p>
<h4 id="टक-154">टीका</h4>
<p>काः पुनस्ता उभय्य इत्याह - या इत्यादि । आघारवतीः आघारोक्ष्णया होमः, तद्वत्यो या आहुतयः आज्यपुरोडाशादीनां ता आयतनवत्यः ।</p>
<p>यास्सौम्याः सोमाहुतयः ता अनायतनाः, अघाराभावात् । &lsquo;सोमाट्ट्यण्&rsquo; ।</p>
<h3 id="मनतर-152">मन्त्रः</h3>
<p>अध्व॒रो य॒ज्ञो॑ऽयम॑स्तु देवा॒ ओष॑धीभ्यᳶ प॒शवे॑ नो॒ जना॑य ।<br>
विश्व॑स्मै भू॒ताया᳚ध्व॒रो॑ऽसि स पि॑न्वस्व घृत॒व॑द्देव सो॒मेति॑ ।</p>
<p>सौ॒म्या ए॒व तदाहु॑तीरा॒यत॑नवतीᳵ करोति ।
आ॒यत॑नवान्भवति।<br>
य ए॒वव्ँवेद॑ ।</p>
<h4 id="टक-155">टीका</h4>
<p>तत्र ऐन्द्रवायवमादाय जुहोति - अध्वरो यज्ञ इति त्रिष्टुभा । आघारे दक्षिणं परिधिसन्धिमन्ववहृत्य प्राञ्चमुदञ्चमाघारयेत् । तेन सौम्या अप्याहुतीरायतनवतीः करोति । य एवं वेदिता आयतनवान् गृहवान् भवति ।<br>
मन्त्रार्थस्तु - अयं यज्ञः अध्वरः हिंसकरहितः अस्तु हे देवाः ।   किमर्थम् ? ओषधीभ्यः पशवे पशुभ्यः । जातावेकवचनम् । नः अस्माकं जनाय पुत्रादये । किं बहुना - विश्वस्मै भूताय सर्वस्मै भूतजाताय ।<br>
किं च – अध्वरस्त्वमसि । हे देव सोम त्वं घृतवत् घृतार्हं घृतयुक्तं वा अस्मान् पिन्वस्य प्रीणय । पिवि प्रणिने, इदित्त्वान्नुम् ।</p>
<h3 id="मनतर-153">मन्त्रः</h3>
<p>अथो॒ द्यावा॑पृथि॒वी ए॒व घृ॒तेन॒ व्यु॑नत्ति ।<br>
ते व्यु॑त्ते उपजीव॒नीये॑ भवतः ।<br>
उपजीव॒नीयो॑ भवति [28]   ए॒वव्ँवेद ।</p>
<h4 id="टक-156">टीका</h4>
<p>अथो अपि च अनेनाघारेण द्यावापृथिवी एव घृतेन उदकेन व्युनत्ति विविधं क्लेदयति । ते व्युत्ते क्लेदिते उपजीवनीये सर्वेषां भवतः । उन्दी क्लेदने, &lsquo;श्वीदितो निष्ठायाम्&rsquo; इतीट्प्रतिषेधः, &lsquo;गतिरनन्तरः&rsquo; इति गतेः प्रकृतिस्वरत्वम्, &lsquo;उदात्तस्वरितयोर्याणः&rsquo; इति ततः परस्य संहितायां स्वरितत्वम् । एवं वेदिता उपजीवनीयो भवति बन्धूनामीति ॥</p>
<h3 id="सयकतमनतर-42">संयुक्तमन्त्रः</h3>
<p>ए॒ष ते॑ रुद्र भा॒गो यन्नि॒रया॑चथा॒स्तञ्जु॑षस्व वि॒देर्गौ॑प॒त्यꣳ रा॒यस्पोषꣳ॑ सु॒वीर्यꣳ॑ सव्ँवथ्स॒रीणाꣳ॑ स्व॒स्तिम् ।</p>
<h3 id="मनतर-154">मन्त्रः</h3>
<p>ए॒ष ते॑ रुद्र भा॒गो यन्नि॒रया॑चथाः  ।<br>
तञ्जु॑षस्व , वि॒देः</p>
<h4 id="टक-157">टीका</h4>
<p>6प्रतिप्रस्थाता उत्तरार्धे आहवनीयस्य मन्थिनस्संस्रावं जुहोति - एष ते रुद्र भाग इति ॥ हे रुद्र एष संस्रावभागः । यं त्वं निरयाचथाः निष्कृष्य देवेभ्यः स्वतन्त्रमयाचथाः &lsquo;यज्ञे माऽऽभजाथ ते पशून्नाभि मंस्ये&rsquo; इति ।</p>
<p>सोयं त्वदीयो भागः, तं जुषस्व सेवस्व विदेः वेदय लम्भय । विदेरन्तर्भावितण्यन्ताल्लिङि छान्दसो नुमभावः । ण्यन्तादेव वा लिङि &lsquo;बहुलं संज्ञाछन्दसोः&rsquo; इति णिलुक् । यद्वा - विदेः विद्याः । वेत्तेर्विकरणव्यत्ययेन शः ।</p>
<h3 id="मनतर-155">मन्त्रः</h3>
<p>र्गौ॑प॒त्यꣳ रा॒यस्पोषꣳ॑ सु॒वीर्यꣳ॑ सव्ँवथ्स॒रीणाꣳ॑ स्व॒स्तिम् ।</p>
<h4 id="टक-158">टीका</h4>
<p>गौपत्यादिकमस्मान् लम्भय । गौपत्यादिलक्षणं वा आत्मीयं माहात्म्यं अनेन होमेन वेदितुमर्हसीति । गौपत्यं गवां स्वामित्वम् । पतिलक्षणो ण्यत् । रायो धनस्य पश्वादेः पोषं पुष्टिं कीदृशं ? सुवीर्यं शोभनपुत्रादि बलम् । पूर्ववत्सत्वम्, स्वरश्च । संवत्सरीणां संवत्सरभाविनीं स्वस्तिं अविनाशम् । &lsquo;संपरिपूर्वात्ख च&rsquo; इति खः ॥</p>
<h3 id="सयकतमनतर-43">संयुक्तमन्त्रः</h3>
<p>मनु॑ᳶ पु॒त्रेभ्यो॑ दा॒यव्ँव्य॑भज॒थ्स नाभा॒नेदि॑ष्ठम्ब्रह्म॒चर्य॒व्ँवस॑न्त॒न्निर॑भज॒थ्स आग॑च्छ॒थ्सो᳚ऽब्रवीत्क॒था मा॒ निर॑भा॒गिति॒ न त्वा॒ निर॑भाख्ष॒मित्य॑ब्रवीत्</p>
<h3 id="मनतर-156">मन्त्रः</h3>
<p>मनु॑ᳶ पु॒त्रेभ्यो॑ दा॒यव्ँव्य॑भजत् ।</p>
<h4 id="टक-159">टीका</h4>
<p>7अथैतस्य मन्थिसंस्रावहोमस्य ब्राह्मणम् - मनुः पुत्रेभ्य इत्यादि ॥ मनुः प्रजापतिः आत्मीयेभ्यः पुत्रेभ्यो दायं व्यभजत् । क्रयादिभिर्विनाऽपि पित्रादिसकाशात्पुत्रादिभिः प्राप्यं धनं दायः ।
स पुत्रेभ्यः तद्व्यभजत् मनुः ।</p>
<h3 id="मनतर-157">मन्त्रः</h3>
<p>स नाभा॒नेदि॑ष्ठम्ब्रह्म॒चर्य॒व्ँवस॑न्त॒न्निर॑भजत् ।</p>
<h4 id="टक-160">टीका</h4>
<p>नाभानेदिष्ठं नाम पुत्रं ब्रह्मचर्यं वसन्तं ब्रह्म वेदः तदर्थानां व्रतानां चरणं ब्रह्मचर्यम् । &lsquo;गद मदचर&rsquo; इति यत् । तदुपसंप्राप्य वसन्तम् । यद्वा - ब्रह्मचर्यं निषेवमाणं निरभजत् निर्भागमकरोत् । भानां नेदिष्ठः प्रत्यासन्नतमः भानेदिष्ठः न भानेदिष्ठः अभानेदिष्ठः, तद्विपरीतः नाभानेदिष्ठः तेजस्वितमः । व्युत्पत्तिमात्रमिदम् । संज्ञैषा तत्रभवतः । अत एव नावगृह्यते । &lsquo;अयं नाभा वदति&rsquo; इत्यत्र तु एकदेशस्य ग्रहणं यथा भीमसेनो भीम इति । तत्र व्यत्ययेन पूर्वोत्तरपदयोर्युगपत्प्रकृतिस्वरत्वम् । वनस्पत्यादिर्वा द्रष्टव्यः ।</p>
<h3 id="मनतर-158">मन्त्रः</h3>
<p>स आऽग॑च्छत् ।</p>
<h4 id="टक-161">टीका</h4>
<p>सः नाभानेदिष्ठः समाप्तब्रह्मचर्य आगच्छत्,</p>
<h3 id="मनतर-159">मन्त्रः</h3>
<p>सो᳚ऽब्रवीत् ।</p>
<h4 id="टक-162">टीका</h4>
<p>आगत्य च सोब्रवीत् पितरम् ।</p>
<h3 id="मनतर-160">मन्त्रः</h3>
<p>क॒था मा॒ निर॑भा॒गिति॑ ।</p>
<h4 id="टक-163">टीका</h4>
<p>कथा केन हेतुना मां निरभाक् निर्भागमकार्षीः इति । &lsquo;था हेतौ च छन्दसि&rsquo; इति थाप्रत्ययः । भजेर्लङि &lsquo;वदव्रज&rsquo; इति वृद्धौ &lsquo;बहुलं छन्दसि&rsquo; इतीडभावे इतश्च लोपः, हल्ङ्यादिसंयोगान्तलोपे अभागिति रूपम् ।</p>
<h3 id="मनतर-161">मन्त्रः</h3>
<p>न त्वा॒ निर॑भाख्ष॒मित्य॑ब्रवीत् ।</p>
<h4 id="टक-164">टीका</h4>
<p>अथ न त्वा निरभाक्षं निर्भागमकार्षमिति पिताऽब्रवीत् ॥</p>
<h3 id="सयकतमनतर-44">संयुक्तमन्त्रः</h3>
<p>अङ्गि॑रस इ॒मे स॒त्त्रमा॑सते  ते [29]  सु॒व॒र्गल्ँलो॒कन्न प्र जा॑नन्ति॒ तेभ्य॑ इ॒दम्ब्राह्म॑णम्ब्रूहि॒ ते सु॑व॒र्गल्ँलो॒कय्ँयन्तो॒ य ए॑षाम्प॒शव॒स्ताꣳस्ते॑ दास्य॒न्तीति॒ तदे᳚भ्योऽब्रवी॒त्ते सु॑व॒र्गल्ँलो॒कय्ँयन्तो॒ य ए॑षाम्प॒शव॒ आस॒न्तान॑स्मा अददुः</p>
<h3 id="मनतर-162">मन्त्रः</h3>
<p>अङ्गि॑रस इ॒मे  स॒त्त्रमा॑सते ।<br>
ते  सु॑व॒र्गल्ँलो॒कन्न प्र जा॑नन्ति ।</p>
<h4 id="टक-165">टीका</h4>
<p>8कस्तर्हि मम भाग इति चेत्तदपि ब्रूमः - अङ्गिरस इमे सत्त्रमासते सत्रमुपसंप्राप्यासते सत्रयागं कुर्वन्ति, ते सुवर्गं लोकं न प्रजानन्ती तज्ज्ञानसाधनानामज्ञानात् ।</p>
<h3 id="मनतर-163">मन्त्रः</h3>
<p>तेभ्य॑ इ॒दम्ब्राह्म॑णम्ब्रूहि ।</p>
<h4 id="टक-166">टीका</h4>
<p>तेभ्य इदं ब्राह्मणं ब्रूहि</p>
<h3 id="मनतर-164">मन्त्रः</h3>
<p>ते सु॑व॒र्गल्ँलो॒कय्ँयन्तो॒ य ए॑षाम्प॒शव॒स्ताꣳस्ते॑ दास्य॒न्तीति॑ ।</p>
<h4 id="टक-167">टीका</h4>
<p>ततस्ते ब्राह्मणोक्तार्थानुष्ठानेन सुवर्गं लोकं यन्तः ये एषां तदात्वे पशव आसन् सहस्रसङ्खयाः तांस्ते सत्रान्ते दास्यन्ति स ते भाग इति पिता पुत्रमब्रवीत् ।</p>
<h3 id="मनतर-165">मन्त्रः</h3>
<p>तदे᳚भ्योऽब्रवीत् ।</p>
<h4 id="टक-168">टीका</h4>
<p>स च पुत्रः तेभ्यः ब्राह्मणमब्रवीत् ।</p>
<h3 id="मनतर-166">मन्त्रः</h3>
<p>ते सु॑व॒र्गल्ँलो॒कय्ँयन्तो॒ य ए॑षाम्प॒शव॒ आस॒न् तान॑स्मा अददुः ।</p>
<h4 id="टक-169">टीका</h4>
<p>ते सुवर्गमित्यादि । गतम् । किं पुनस्तद्ब्राह्मणं । उच्यते - अवाप्यानि सन्तीति द्रप्सा अनुमन्त्रणीया अच्छावाक्यास्स्तोत्रियाश्शस्त्रियास्सत्यवदनश्रद्धाहोमादिनादिति[?] ॥</p>
<h3 id="सयकतमनतर-45">संयुक्तमन्त्रः</h3>
<p>तम्प॒शुभि॒श्चर॑न्तय्ँयज्ञवा॒स्तौ रु॒द्र आग॑च्छ॒थ्सो᳚ऽब्रवी॒न्मम॒ वा इ॒मे प॒शव॒ इत्यदु॒र्वै [30] मह्य॑मि॒मानित्य॑ब्रवी॒न्न वै तस्य॒ त ई॑शत॒ इत्य॑ब्रवी॒द्यद्य॑ज्ञवा॒स्तौ हीय॑ते॒ मम॒ वै तदिति॒ तस्मा᳚द्यज्ञवा॒स्तु नाभ्य॒वेत्य॒ꣳ॒ सो᳚ऽब्रवीद्य॒ज्ञे मा भ॒जाथ॑ ते प॒शून्नाभि मꣵ॑स्य॒ इति॒ तस्मा॑ ए॒तम्म॒न्थिन॑स्सꣵस्रा॒वम॑जुहो॒त्ततो॒ वै तस्य॑ रु॒द्रᳶ प॒शून्नाभ्य॑मन्यत</p>
<h3 id="मनतर-167">मन्त्रः</h3>
<p>तम्प॒शुभि॒श्चर॑न्तय्ँयज्ञवा॒स्तौ रु॒द्र आऽग॑च्छत् ।<br>
सो᳚ऽब्रवीत् ।<br>
मम॒ वा इ॒मे प॒शव॒ इति॑ ।</p>
<h4 id="टक-170">टीका</h4>
<p>9तमित्यादि ॥ यज्ञवास्तौ यज्ञगृहे पशुभिस्सह चरन्तं रुद्र आगच्छत्, आगत्य चाब्रवीत् - मम स्वभूता इमे एते पशव इति ।</p>
<h3 id="मनतर-168">मन्त्रः</h3>
<p>अदु॒र्वै [30]  मह्य॑मि॒मानित्य॑ब्रवीत् ।</p>
<h4 id="टक-171">टीका</h4>
<p>अथादुर्वै मह्यमिमान् पशूनङ्गिरसः इति देवमब्रवीत् । मानवः अदुरिति वा । पदादित्वान्न निहन्यते ।</p>
<h3 id="मनतर-169">मन्त्रः</h3>
<p>न वै तस्य॒ त ई॑शत॒ इत्य॑ब्रवीत् ।<br>
यद्य॑ज्ञवा॒स्तौ हीय॑ते ।</p>
<h4 id="टक-172">टीका</h4>
<p>अथ समाप्ते यागे तेषां पशूनां स्वामित्वं अङ्गिरसां नास्ति । ततोस्वामिदत्तैः कोर्थस्तवेति दर्शयितुं देव आह - न वा इति । यज्ञवास्तौ यद्धीयते कृतकार्यत्वात् यज्ञसाधनभावं हित्वा तिष्ठति तस्य ते नेशते स्वामिनो न भवन्ति । न केवलं पशूनामेव, अन्यस्यापि यस्य कस्यचित् यागोपयुक्तस्य नेश्वरा इति प्रतिपादयितुं यदित्युक्तम् ।</p>
<h3 id="मनतर-170">मन्त्रः</h3>
<p>मम॒ वै तदिति॑ ।</p>
<h4 id="टक-173">टीका</h4>
<p>कस्य तर्हि स्वं तदिति जिज्ञासायामाह - ममेति । कृतकार्यं तत्पूर्वभाविनो ममैव स्वमिति सिद्धमेवैतत् इति । यागार्थं प्रथमं पशवः पशुमध्यान्निष्क्रीयन्ते । यागोत्तरं तु पश्वन्तरसमानधर्मतां भजन्ते । उक्तं च - &lsquo;अनु मन्यस्व सुयजा यजाम&rsquo; इति । त्वदनुमत्या हि पशोर्यागसाधनभावोपि भवतीति ।</p>
<h3 id="मनतर-171">मन्त्रः</h3>
<p>तस्मा᳚द्यज्ञवा॒स्तु नाभ्य॒वेत्यम् ।</p>
<h4 id="टक-174">टीका</h4>
<p>तस्मादित्यादि । यस्मादेवं तस्मात्स्वामिनोनुज्ञामन्तरेण यज्ञवास्तु नाभ्यवेत्यं न प्रवेष्टव्यं अहोरात्रावित्येवं यावदग्नयश्शीतास्स्युरित्येके । यावदेनमभिवर्षेदित्यपरे । यज्ञाङ्गभागो निषिद्ध्यते इत्येके । व्यतिरिक्तविषयमित्यन्ये । आहुश्च - &lsquo;न यज्ञमतिव्रजेत्&rsquo; इति ।</p>
<h3 id="मनतर-172">मन्त्रः</h3>
<p>सो᳚ऽब्रवीत्  ।<br>
य॒ज्ञे मा भ॒ज ।</p>
<h4 id="टक-175">टीका</h4>
<p>अथ सोब्रवीत् देवः यज्ञे मा भज येन केनचिद्धविषा मामाराधयन्नाश्रय ।</p>
<h3 id="मनतर-173">मन्त्रः</h3>
<p>अथ॑ ते प॒शून्नाभि मꣵ॑स्य॒ इति॑ ।</p>
<h4 id="टक-176">टीका</h4>
<p>अथ यदि तथा क्रियते ततस्ते पशून् त्वया लब्धान् पशून् नाभिमंस्ये न विनाशयिष्यामि मदीयानामेतल्लाभं सोढाऽस्मीति</p>
<h3 id="मनतर-174">मन्त्रः</h3>
<p>तस्मा॑ ए॒तम्म॒न्थिन॑स्सꣵस्रा॒वम॑जुहोत् ।<br>
ततो॒ वै तस्य॑ रु॒द्रᳶ प॒शून्नाभ्य॑मन्यत ।</p>
<h4 id="टक-177">टीका</h4>
<p>तस्मा इति । अजुहोत् अहावयत् ॥</p>
<h3 id="मनतर-175">मन्त्रः</h3>
<p>यत्रै॒तमे॒वव्ँवि॒द्वान्म॒न्थिन॑स्सꣵस्रा॒वञ्जु॒होति ।<br>
न तत्र॑ रु॒द्रᳶ प॒शून॒भि म॑न्यते ॥ [31]</p>
<h4 id="टक-178">टीका</h4>
<p>10यत्रैतमित्यादि ॥ गतम् ॥</p>
<p>इति तृतीये प्रथमे नवमोनुवाकः ॥</p>
<h2 id="अनवक-१०-परवततहमदमनतरभधनम-">अनुवाकः १० प्रवृत्तहोमादिमन्त्राभिधानम् ।</h2>
<p>२ गायत्री, ३-५ त्रिष्टुप्, ९ अनुष्टुप् ।</p>
<h3 id="मनतर-176">मन्त्रः</h3>
<p>जुष्टो॑ वा॒चो भू॑यास॒ञ्जुष्टो॑ वा॒चस्पत॑ये॒ देवि॑ वाक् ।<br>
यद्वा॒चो मधु॑म॒त्तस्मि॑न्मा धा॒स्स्वाहा॒ सर॑स्वत्यै ।</p>
<h4 id="टक-179">टीका</h4>
<p>1अथ प्रवृताहुती जुहोति - जुष्टो वाचः, ऋचा स्तोममिति द्वाभ्याम् । प्रथमाऽनुष्टुप् विषमपादा, द्वितीया गायत्री ॥ जुष्टः इष्टः वाचः भूयासम् । वाचस्पतये मनसे प्राणाय जुष्टः भूयासमित्येव । षष्ठ्यर्थे चतुर्थी । &lsquo;सावेकाचः&rsquo; इति वाचः षष्ठ्या उदात्तत्वम् । &lsquo;षष्ठ्याः पतिपुत्र&rsquo; इति सत्वम् । &lsquo;नित्यं मन्त्रे&rsquo; इति जुष्टशब्द आद्युदात्तः । हे देवि वाक् यद्वाचः पदं वास्तवं मधुमत् मधुरं तस्मिन् मा धाः धेहि स्थापय । सरस्वत्यै तुभ्यं स्वाहुतमिदमस्तु । दधातेर्लोटि &lsquo;बहुलं छन्दसि&rsquo; इति शपो लुक् ॥</p>
<h3 id="मनतर-177">मन्त्रः</h3>
<p>ऋ॒चा स्तोम॒ꣳ॒ सम॑र्धय गाय॒त्रेण॑ रथन्त॒रम् ।<br>
बृ॒हद्गा॑य॒त्रव॑र्तनि ।</p>
<h4 id="टक-180">टीका</h4>
<p>2अथ द्वितीया - ऋचा योनिभूतया स्तोमं स्तोत्रं समर्धय समृद्धिं कुरु । गायत्रेण साम्ना रथन्तरं समर्धय । बृहच्च साम गायत्रवर्तनि गायत्रपदभक्तिकं समर्धय तदनुगतं कुर्विति समर्धय हे वाक् । प्रवृतेषु ऋत्विक्षु सम्यग्यज्ञप्रवृत्तौ यथोक्तसमृद्धिकं सर्वं भवतीति ॥</p>
<h3 id="मनतर-178">मन्त्रः</h3>
<p>यस्ते᳚ द्र॒फ्सस्स्कन्द॑ति॒ यस्ते॑ अ॒ꣳ॒शु..<br>
र्बा॒हुच्यु॑तो धि॒षण॑योरु॒पस्था᳚त् ।<br>
अ॒ध्व॒र्योर्वा॒ परि॒ यस्ते॑ प॒वित्रा॒थ्..<br>
स्वाहा॑कृत॒मिन्द्रा॑य॒ तञ्जु॑होमि ।</p>
<h4 id="टक-181">टीका</h4>
<p>8द्रप्साननुमन्त्रयते - यस्ते इति तिसृभिस्त्रिष्टुभिः । तत्र प्रथमा - यस्ते इति ॥ &lsquo;अंशुः&rsquo; इति प्रथमपादान्तः । हे सोम यस्तेऽभिषूयमाणस्य द्रप्सो रसस्स्कन्दति । यो वा तवांशुः सूक्ष्मलतावयवः बाहुच्युतः बाह्वोर्हस्तयोश्च्युतः निपतितः संलग्नः । थाथादिस्वरं बाधित्वा व्यत्ययेन सप्तमीपूर्वपदप्रकृतिस्वरत्वम् । धिषणयोरुपस्थात् - अधिषवणफलके धिषणे । दृश्यते हि &lsquo;धिषाणे वीडू&rsquo; इति । तयोरुपस्थादुत्सङ्गात् हस्तयोश्च्युतः । अध्वर्योरिति । यद्वा यो वा तव रसः पवित्रात् दशापवित्रात् विततात्पतितः सर्वतस्स्कन्दति तं सर्वं स्वाहाकृतं स्वाहाकारेण प्रक्षिप्तं स्वाहाकृतवदवृधानिपतितं कृत्वा इन्द्राय जुहोमि स्वाहुतमेव करोमि । स्वाहाशब्दस्योर्यादित्वेन गतित्वात् &lsquo;गतिरनन्तरः&rsquo; इति पूर्वपदप्रकृतिस्वरत्वम् ॥</p>
<h3 id="मनतर-179">मन्त्रः</h3>
<p>यो द्र॒फ्सो अ॒ꣳ॒शुᳶ प॑ति॒तᳶ पृ॑थि॒व्याम्प॑रिवा॒पात् [32]  पु॒रो॒डाशा᳚त्कर॒म्भात् ।<br>
धा॒ना॒सो॒मान्म॒न्थिन॑ इन्द्र शु॒क्राथ्स्वाहा॑कृत॒मिन्द्रा॑य॒ तञ्जु॑होमि ।</p>
<h4 id="टक-182">टीका</h4>
<p>4अथ द्वितीया - यो द्रप्स इति ॥ सोमात् यो द्रप्सो वा अंशुर्वा पृथिव्यां पतितः परिवापादिभ्यश्च । हे इन्द्र तं स्वाहाकृतं इन्द्रायेश्वराय तुभ्यं जुहोमि हुतमेव करोमि । परिवापाः व्रीहिप्रभवा लाजाः । पुरोडाशः पिष्टमयः । करम्भः सक्त्वाज्यसंयोगविशेषः । धानाश्च सोमश्च धानासोमम् । &lsquo;जातिरप्राणिनाम्&rsquo; इत्येकवद्भावः । धानाः तण्डुलप्रभवाः लाजप्रकाराः । सोमो लतात्मा । यद्वा - सवनीयैः साहचर्यात् पारिशेष्याच्च सोमविषया मैत्रावरुणी पयस्या सोमशब्देनोच्यते । यथा धानाः करम्भः परिवापः पुरोडाशः पयस्या पङ्क्तिराप्यत इति । मन्थी शुक्रश्च ग्रहौ ॥</p>
<h3 id="मनतर-180">मन्त्रः</h3>
<p>यस्ते᳚ द्र॒फ्सो मधु॑माꣳ इन्द्रि॒यावा॒न्थ्स्वाहा॑कृत॒ᳶ पुन॑र॒प्येति॑ दे॒वान् ।<br>
दि॒वᳶ पृ॑थि॒व्याᳶ पर्य॒न्तरि॑ख्षा॒थ्स्वाहा॑कृत॒मिन्द्रा॑य॒ तञ्जु॑होमि ।</p>
<h4 id="टक-183">टीका</h4>
<p>5अथ तृतीया - यस्ते इति ॥ हे सोम यस्ते द्रप्सो मधुमान् मधुररसवान् इन्द्रियावान् वीर्यवांश्च भूत्वा स्वाहाकृतः पुनर्देवानप्येति गच्छति । दिवो वा पृथिव्या वा अन्तरिक्षाद्वा यत्र यत्र स्कन्नः ततस्सर्वस्मादागत्य पुनरपि देवान्प्राप्नोति मम स्वाहाकारेण तमहमिन्द्राय स्वाहाकृतं कृत्वा जुहोमि साऽपि तथा करोत्विति । &lsquo;मन्त्रे सोमाश्व&rsquo; इतीन्द्रियशब्दस्य दीर्घत्वम् । &lsquo;ऊडिदम्&rsquo; इति दिवो विभक्तिरुदात्ता । &lsquo;उदात्तयणः&rsquo; इति पृथिव्याः ॥</p>
<h3 id="सयकतमनतर-46">संयुक्तमन्त्रः</h3>
<p>अ॒ध्व॒र्युर्वा ऋ॒त्विजा᳚म्प्रथ॒मो यु॑ज्यते॒ तेन॒ स्तोमो॑ योक्त॒व्य॑ इत्या॑हु॒र्वाग॑ग्रे॒गा अग्र॑ एत्वृजु॒गा दे॒वेभ्यो॒ यशो॒ मयि॒ दध॑ती प्रा॒णान्प॒शुषु॑ प्र॒जाम्मयि॑ [33]  च॒ यज॑माने॒ चेत्या॑ह॒ वाच॑मे॒व तद्य॑ज्ञमु॒खे यु॑नक्ति॒ वास्तु॒ वा ए॒तद्य॒ज्ञस्य॑ क्रियते॒ यद्ग्रहा᳚न्गृही॒त्वा ब॑हिष्पवमा॒नꣳ सर्प॑न्ति</p>
<h3 id="मनतर-181">मन्त्रः</h3>
<p>अ॒ध्व॒र्युर्वा ऋ॒त्विजा᳚म्प्रथ॒मो यु॑ज्यते ।<br>
तेन॒ स्तोमो॑ योक्त॒व्य॑ इत्या॑हुः ।<br>
वाग॑ग्रे॒गा अग्र॑ एतु ।</p>
<h4 id="टक-184">टीका</h4>
<p>6अथ &lsquo;वागग्रेगाः&rsquo; इत्यस्य वक्ष्यमाणस्य मन्त्रस्य ब्राह्मणं - अध्वर्युर्वा इत्यादि ॥ ऋत्विजां मध्ये अध्वर्युः प्रथमः बहिष्पवमानाय संसर्पणे युज्यते । अथ तस्य प्राथम्यात्तेनैव प्रथमं स्तोमो योक्तव्य इत्याहुः । तस्मात्सर्पणकाले &lsquo;वागग्रेगाः&rsquo; इत्यादिकं यजुर्यदाह तेन प्रथममध्वर्युः वाचं यज्ञमुखे बहिष्पवमानारम्भे युनक्ति यद्वाचं बाहीष्पवमानं यज्ञमुखेऽध्वर्युर्युनक्ति एवं स्तोमो युक्तो योजितो भवति ।</p>
<h4 id="टक-185">टीका</h4>
<p>मन्त्रार्थस्तु - वागग्रेगाः सर्वस्याग्रे गच्छन्ती अग्रे प्रथमं बहिष्पवमानमेतु । &lsquo;जनसन&rsquo; इति विट्' &lsquo;विड्वनोरनुनासिकस्स्यात्&rsquo; इत्यात्वम् ।</p>
<h3 id="मनतर-182">मन्त्रः</h3>
<p>ऋ॒जु॒गा  दे॒वेभ्यो॒ यशो॒ मयि॒ दध॑ती प्रा॒णान्प॒शुषु॑ +++(दधती)+++ प्र॒जाम्मयि॑ +++(दधती)+++ च॒ यज॑माने॒ +++(दधती)+++चेत्या॑ह ।<br>
वाच॑मे॒व तद्य॑ज्ञमु॒खे यु॑नक्ति ।</p>
<h4 id="टक-186">टीका</h4>
<p>ईदृशी सती गच्छत्वित्याह - ऋजुगाः ऋजुमार्गेण गच्छन्ती देवेभ्यः देवार्थमवक्रगमना देवानेवं गच्छन्तीत्यर्थः । पूर्ववद्विट् । मयि यशो दधती स्थापयान्ती सुष्ठु प्रचारणात्प्राणान् पशुषु दधती सम्यग्यागनिष्पत्तेः प्रजां मयि च यजमाने दधती अग्रे गच्छत्विति ।</p>
<h3 id="मनतर-183">मन्त्रः</h3>
<p>वास्तु॒ वा ए॒तद्य॒ज्ञस्य॑ क्रियते ।<br>
यद्ग्रहा᳚न्गृही॒त्वा ब॑हिष्पवमा॒नꣳ सर्प॑न्ति ।</p>
<h4 id="टक-187">टीका</h4>
<p>वास्तु वा एतद्यज्ञस्येत्यादि । वास्तुग्रहणं एतद्यज्ञस्य क्रियते यद्ग्रहान् गृहीत्वा बहिष्पवमानं सर्पन्ति तस्मात्प्रथममेव ग्रहा गृहीतव्याः । ततो बहिष्पवमानं संसर्पेयुरिति । एवं हि यज्ञो वास्तुमान् भवति ॥</p>
<h3 id="सयकतमनतर-47">संयुक्तमन्त्रः</h3>
<p>परा᳚ञ्चो॒ हि यन्ति॒ परा॑चीभिस्स्तु॒वते॑ वैष्ण॒व्यर्चा पुन॒रेत्योप॑ तिष्ठते य॒ज्ञो वै विष्णु॑र्य॒ज्ञमे॒वाक॒र्विष्णो॒ त्वन्नो॒ अन्त॑म॒श्शर्म॑ यच्छ सहन्त्य । प्र ते॒ धारा॑ मधु॒श्चुत॒ उथ्स॑न्दुह्रते॒ अख्षि॑त॒मित्या॑ह॒ यदे॒वास्य॒ शया॑नस्योप॒शुष्य॑ति॒ तदे॒वास्यै॒तेना प्या॑ययति ॥ [34]</p>
<h3 id="मनतर-184">मन्त्रः</h3>
<p>परा᳚ञ्चो॒ हि यन्ति॒ परा॑चीभिस्स्तु॒वते॑ ।</p>
<h4 id="टक-188">टीका</h4>
<p>7पराञ्चो हीत्यादि ॥ हि यस्मादर्थे । यस्मात्पराञ्चोपुनरावृत्ता बहिष्पवमानाय यन्ति सर्पन्ति तस्मादानुरूप्याय पराचीभिः अनावृत्ताभिः त्रिवृत्त्वान्नवभिः ऋग्भिस्स्तुवते । अकर्त्रभिप्रायत्वाद्व्यत्ययेनात्मनेपदम्, परापूर्वादञ्चतेः क्विपि &lsquo;अनिगन्तादञ्चतौ&rsquo; इति गतेः प्रकृतिस्वरत्वम् ।</p>
<h3 id="मनतर-185">मन्त्रः</h3>
<p>वै॒ष्ण॒व्यर्चा  पुन॒रेत्योप॑ तिष्ठते ।<br>
य॒ज्ञो वै विष्णु॑र्य॒ज्ञमे॒वाकः॑ ।</p>
<h4 id="टक-189">टीका</h4>
<p>वैष्णव्येत्यादि । पुनरेत्यागत्य वैष्णव्यर्चा वक्ष्यमाणया अनुष्टुभा राजानमुपतिष्ठते - तस्मादनेनोपस्थानेन यज्ञमेवाकः करोति । करोतेः छान्दसे लुङि &lsquo;मन्त्रे घस&rsquo; इति च्लेर्लुक् । किं च - यदेव यत्किंचित् अपि शयानस्योपशुष्यति तत्सर्वमप्यस्यानेनोपस्थानेन आप्याययति आपूरयति अक्षितं दुह्रते इति दर्शनात् ।</p>
<h3 id="मनतर-186">मन्त्रः</h3>
<p>विष्णो॒ त्वन्नो॒ अन्त॑म॒श्शर्म॑ यच्छ सहन्त्य ।<br>
प्र ते॒ धारा॑ मधु॒श्चुत॒ उथ्स॑न्दुह्रते॒ अख्षि॑तम् ..</p>
<p>इत्या॑ह<br>
यदे॒वास्य॒ शया॑नस्योप॒शुष्य॑ति<br>
तदे॒वास्यै॒तेना प्या॑ययति ॥ [34]</p>
<h4 id="टक-190">टीका</h4>
<p>मन्त्रार्थस्तु - हे विष्णो यज्ञात्मन् सोम त्वं नः अस्माकं अन्तिमः अन्तिकतमः प्रत्यासन्नतमः । &lsquo;तमेतादेश्च&rsquo; इति कलोपः । सः त्वमस्मभ्यं शर्म सुखं यच्छ देहि । हे सहन्त्य परेषामभिभवितः महाप्रभाव । सहतेरौणादिको झच् । सहन्ताः सोढारः, ततस्स्वार्थिको यः । सहन्त्य ते तव धाराः रसप्रवाहाः मधुश्चुतः मधुरं रसं क्षरन्त्यः उत्सं कूपभूतं अक्षितं अनुपक्षीणं सोमरसं प्रदुह्रते प्रकर्षेण दुहताम् । तेन यच्छुष्यति तदाप्यायितं भवति । दुहेश्छान्दसे लेटि &lsquo;बहुलं छन्दसि&rsquo; इति रुडागमः ॥</p>
<p>इति तृतीये प्रथमे दशमोनुवाकः ॥</p>
<h2 id="अनवक-११-चतरदयजयपरनवकय">अनुवाकः ११ चित्रादियाज्यापुरोनुवाक्याः।</h2>
<p>त्रिष्टुुप्, १,५,७,११-१२, २२,३३-३५ गायत्री,<br>
१५-१६ २५ अनुष्टुप् ।<br>
विश्वेदेवा ऋषयः</p>
<h3 id="मनतर-187">मन्त्रः</h3>
<p>अ॒ग्निना॑ र॒यिम॑श्नव॒त्पोष॑मे॒व दि॒वेदि॑वे ।<br>
य॒शस॑व्ँवी॒रव॑त्तमम् ॥</p>
<h4 id="टक-191">टीका</h4>
<p>1अथौपानुवाक्यामध्ये याज्यानुवाक्याः । अस्ति चित्रा नाम यागः । &lsquo;चित्रया यजेत पशुकामः&rsquo; इति । तत्राग्नेयदीनि सप्तहवींषि भवन्ति । तेषां &lsquo;प्रैवाग्नेयेन वापयति&rsquo; इत्यस्याग्नेयस्य पुरोनुवाक्या - अग्निना रयिमश्नवदिति गायत्री ॥ अग्निना हि रयिं धनं पशुलक्षणं अश्नवत् अश्नुते । पोषं चैव तस्य धनस्य अश्नुते अग्निना दिवेदिवे दिनेदिने । अश्नोतेर्लेटि व्यत्ययेन परस्मैपदम् इतश्च लोपः, &lsquo;लेटोडाटौ&rsquo; इत्यडागमः । रयिर्विशेष्यते - यशसं यशस्विनम् । मत्वर्थीयो लुप्यते, तेनानब्विषयत्वादाद्युदात्तत्वं निवर्तते, अर्शआदित्वादचि व्यत्ययेन प्रत्ययात्पूर्वस्योदात्तत्वम् । वीरवत्तमं अतिशयेन वीरैः पुरुषैस्तद्वन्तम् । यस्मादीदृशं रयिं अग्निना सर्वो जनः अश्नुते तस्मादहमप्यग्निना ईदृशं रयिं अश्नुवीयेति ॥</p>
<h3 id="मनतर-188">मन्त्रः</h3>
<p>गोमाꣳ॑ अ॒ग्नेऽवि॑माꣳ अ॒श्वी य॒ज्ञो नृ॒वथ्स॑खा॒ सद॒मिद॑प्रमृ॒ष्यः ।<br>
इडा॑वाꣳ ए॒षो अ॑सुर प्र॒जावा᳚न्दी॒र्घो र॒यिᳶ पृ॑थुबु॒ध्नस्स॒भावान्॑ ॥</p>
<h4 id="टक-192">टीका</h4>
<p>2तत्रैव याज्या - गोमानिति त्रिष्टुप् ॥ व्याख्यातेयम् &lsquo;अगन्म सुवः&rsquo; इत्यत्र । गोमत्त्वादिगुणविशिष्टस्सर्वदैवाप्रमृष्यो यज्ञो ममास्तु इति ॥</p>
<h3 id="मनतर-189">मन्त्रः</h3>
<p>आ प्या॑यस्व॒ &hellip;</p>
<h4 id="टक-193">टीका</h4>
<p>3अथ &lsquo;रेतस्सौम्येन दधाति&rsquo; इत्यस्य पुरोनुवाक्या याज्या च - आप्यायस्व सं ते इति गायत्रीत्रिष्टुभौ ॥ एते च &lsquo;मा नो हिंसीज्जनिता&rsquo; इत्यत्र व्याख्यास्येते यत्राम्नेयेते । इह तु प्रतीकग्रह्णमेतयोः । हे सोम आप्यायस्व वर्धस्व । ते तव विश्वतः वृष्णियं वीर्यं समेतु । तत्र आप्यायितस्त्वं वाजस्यान्नस्य क्षीरादेः संगथे संगमने अस्माकं भवेति ॥</p>
<ul>
<li>
<p>आ प्या॑यस्व॒ समे॑तु ते वि॒श्वत॑स्सोम॒ वृष्णि॑यम् ।<br>
भवा॒ वाज॑स्य सङ्ग॒थे ।</p>
</li>
<li>
<p>सोमाय वाजिने श्यामाकं चरुं निर्वपेद्यः क्लैब्यात् बिभीयात्' इत्यस्य पुरोनुवाक्या - आप्यायस्वेति गायत्री ॥ इयमग्निकाण्डे व्याख्यास्यते यत्राम्नायते प्रकृतौ हि हीयुः [&lsquo;मा नो हिंसीः&rsquo; ] इत्यत्र । इह तु प्रतीकग्रहणम् । हे सोम तव प्रसादात् वृष्णियं वीर्यं विश्वतः समेतु समागच्छताम् । त्वदर्थं च मामाप्यायस्व द्यध्यात् [दध्यादिना] । किञ्च - वाजस्यान्नस्य सङ्गथे सङ्गमनार्थं भवेति ॥</p>
</li>
<li>
<p>अथ &lsquo;रेतस्सौम्येन दधाति&rsquo; इत्यस्य पुरोनुवाक्या याज्या च - आप्यायस्व सं ते इति गायत्रीत्रिष्टुभौ ॥ एते च &lsquo;मा नो हिंसीज्जनिता&rsquo; इत्यत्र व्याख्यास्येते यत्राम्नेयेते । इह तु प्रतीकग्रह्णमेतयोः । हे सोम आप्यायस्व वर्धस्व । ते तव विश्वतः वृष्णियं वीर्यं समेतु । तत्र आप्यायितस्त्वं वाजस्यान्नस्य क्षीरादेः संगथे संगमने अस्माकं भवेति ॥</p>
</li>
<li>
<p>अथ पत्नीसंयाजानां याज्यानुवाक्याः - आ प्यायस्वेत्याद्याः ॥ &lsquo;आ प्यायस्व समेतु ते, संते पयांसि&rsquo; इति त्रिष्टुभौ &lsquo;मा नो हिंसीत्&rsquo; इत्यत्र व्याख्याते ।</p>
</li>
<li>
<p>3अथ सौम्यस्य पुरोऽनुवाक्या - आप्यायस्व समेतु त इति गायत्री ॥ इयञ्चाग्निकाण्डे &lsquo;मा नो हिंसीत्&rsquo; इत्यत्र व्याख्यास्यते यत्राम्नायते । हे सोम आप्यायस्व वर्धस्व त्वत्प्रसादात् विश्वतः वृष्ण्यं शुक्लं समेतु समागच्छतु । भव च वाजस्यान्नस्य सङ्गथे सङ्गमनायैवेति ॥</p>
<ul>
<li>कल्पः—“आ प्यायस्व समेतु त इति सिकता व्यूहत्युत्तरया त्रिष्टुभा राज-न्यस्य” इति ।   तत्र प्रथममन्त्रमाह— आ प्यायस्वेति ।   हे सोम त्वमाप्यायस्व सर्वतो वर्धयस्य ।   वे तव वृष्णियं रेतो विश्वतः सर्वस्माद्वृष्णियादाहारात्समेतु संप्राप्नोतु ।   वाजस्यान्नस्य संगथे संगमने त्वं निमित्तं भव ।</li>
</ul>
</li>
</ul>
<h3 id="मनतर-190">मन्त्रः</h3>
<p>सन्ते᳚ ..</p>
<h4 id="टक-194">टीका</h4>
<p>4अथ द्वितीया - हे सोम तवाभिमातीनां पाप्मनां हन्तुः पयांसि पातव्यानि क्षीरादीनि संयन्तु संगच्छन्तां, वाजा अन्नानि च संयन्तु, वृष्णियानि वीर्याणि च संयन्तु । ततश्चाप्यायमानः अमरणत्वायास्माकं उत्तमानि श्रेयांसि अन्नानि धिष्व धारय देवार्थमस्मदर्थं वा ॥</p>
<ul>
<li>
<p>सन्ते॒ पयाꣳ॑सि॒ समु॑ यन्तु॒ वाजा॒स्सव्ँवृष्णि॑यान्यभिमाति॒षाहः॑ ।<br>
आ॒प्याय॑मानो अ॒मृता॑य सोम दि॒वि श्रवाꣳ॑स्युत्त॒मानि॑ धिष्व ॥ [32]</p>
<ul>
<li>अथोत्तरां त्रिष्टुभमाह— सं ते पयाꣳ सीति ।   हे सोम ते तव पयांसि पातव्यानि क्षीरादीनि समु[सं]- यन्तु संप्राप्नुवन्तु ।   तथा वाजा अन्नान्यपि संयन्तु ।   वृष्णियानि रेतांस्यापि संयन्तु ।   कीदृशस्य तव।   अभिमातिषाहः अभिमातिं पाम्मोनं सहते तिरस्करो तीत्यभिमातिषाट् तस्य ।   क्षीरादिसंपत्तौ सत्यां त्वमाप्यायमानो वर्धयमानोऽमृताय यजमानस्यामृतत्वाय देवताभावाय दिवि द्युलोके श्रवांसि श्रोतुं प्रियाण्युत्तमानि विचित्राण्यन्नानि धिष्व धारय संपादयेत्यर्थः ।<br>
तदेतदृग्द्वयं सामान्याकारेण विनियुङ्के— “सौम्या व्यूहति सोमो वै रेतोधा रेत एव तद्दधाति” [सं. का. ५ प्र. २ अ. ६] इति।<br>
सोमो देवता यस्यामृचि प्रतीयते सेयमृक्सौमी ।   विश्वतः सोमेत्याद्यायामृ-च्यसौ प्रतीयते ।   अमृताय सोमेत्युत्तरस्यामृचि प्रतीयते ।   तया सौम्मा पूर्वं न्युप्ताः सिकता विविधं प्रसारयेत् ।   तथा सति सोमस्य रेतोधारकत्वात्तन्मत्रनिष्पाद्यव्यूहनेन यजमानो रेतो धारयति ।<br>
मन्त्रद्वयस्य पुरुषभेदेन व्यवस्थां विधत्ते— “गायत्रिया ब्राह्मणस्य गायत्रो हि ब्राह्मणस्रिष्टुभा राजन्यस्य त्रैष्टुभो हि राजन्यः” (सं. का. ५ प्र. २ अ. ६) इति।</li>
</ul>
</li>
<li>
<p>आ प्यायस्वेति गायत्री ।   सं त इति त्रिष्टुप् ।</p>
</li>
<li>
<p>तत्रैव याज्या - सन्त इति त्रिष्टुप् ॥ इमामपि तत्रैव व्याख्यास्यामः, इह तु प्रतीकग्रहणमस्याः । हे सोम तव प्रसादात् पयांसि वाजाः वृष्ण्यानि च मां संगच्छन्तु । अभिमातिषाहः अभिमातिः पाप्मा क्लैब्यहेतुः, तस्याभिभवितुः तव । किञ्च - अमृताय अमृतत्वार्थमाप्यायमानो दिवि श्रवांसि अन्नानि उत्तमानि धिष्व स्थापयेति ॥</p>
</li>
<li>
<p>तत्रैव (सौम्यस्य) याज्या - सं ते पयांसीति त्रिष्टुप् ॥ इयमपि तत्रैवाम्नायते । हे सोम अभिमातीनां पाप्मनामभिभवितुस्तव प्रसादात् पयांसिच वाजाश्च वृष्णियानि च संयन्तु इमं सङ्गच्छन्तु । त्वं चाप्यायमानः दिवि द्युलोके अस्यामृतत्वाय उत्तमानि श्रवांसि अन्नानि धिष्व स्थापयेति ॥</p>
</li>
</ul>
<h3 id="मनतर-191">मन्त्रः</h3>
<p>इ॒ह त्वष्टा॑रमग्रि॒यव्ँवि॒श्वरू॑प॒मुप॑ ह्वये ।<br>
अ॒स्माक॑मस्तु॒ केव॑लः ॥</p>
<h4 id="टक-195">टीका</h4>
<p>5अथ &lsquo;रेत एव हितं त्वष्टा रूपाणि वि करोति&rsquo; इत्यस्य पुरोनुवक्या - इह त्वष्टारमिति गायत्री । इहास्मिन् कर्मणि त्वष्टारं अग्रियं मुख्यम् । &lsquo;घच्छौ च&rsquo; इति घच् । विश्वरूपं विश्वेषां रूपाणां विकरणसमर्थम् । &lsquo;बहुव्रीहौ विश्वम्&rsquo; इति पूर्वपदान्तोदात्तत्वम् । उपह्वये आह्वयामि । &lsquo;निसमुपविभ्यो ह्वः&rsquo; इत्यात्मनेपदम् । अस्माकमेवास्तु केवलः सम्भन्धीत्येवमर्थमुपह्वये ॥</p>
<h3 id="मनतर-192">मन्त्रः</h3>
<p>तन्न॑स्तु॒रीप॒मध॑ पोषयि॒त्नु देव॑ त्वष्ट॒र्वि र॑रा॒णस्स्य॑स्व ।<br>
यतो॑ वी॒रः [35] क॒र्म॒ण्य॑स्सु॒दख्षो॑ ..<br>
यु॒क्तग्रा॑वा॒ जाय॑ते दे॒वका॑मः ।</p>
<h4 id="टक-196">टीका</h4>
<p>6तत्रैव याज्या - तन्न इति त्रिष्टुप् ॥ &lsquo;सुदक्षः&rsquo; इति तृतीयपादान्तः । तत् धनं तुरीपं तूर्णमाप्नोतीति तुरीपं । पृषोदरादिः । पोषयित्नु पोषयितृ । हे देव त्वष्टः रराणः दानशीलस्त्वम् । व्यत्ययेन रातोरात्मनेपदम् शपश्श्लुः । नः अस्मभ्यं अधेदानीं विष्यस्व विसृज विमुच्य देहीत्यर्थः । व्यत्ययेनात्मनेपदम् । तदित्युक्तं, किं तदित्याह - यतः यस्माद्धनाल्लब्धात् वीरः विक्रान्तः कर्मण्यः कर्मणि साधुः कुशलः सुदक्षः सुष्ठु शीघ्रः उत्साही । दक्ष शीघ्रकरणे, &lsquo;आद्युदात्तं द्व्यच्छन्दसि&rsquo; इत्युत्तरपदाद्युदात्तत्वम् । युक्तग्रावा युक्ता ग्रावाणो यस्य तादृशः । ग्रावभिः तत्साध्यं कर्मोपलक्ष्यते कर्मशील इत्यर्थः । अत एव देवकामः । देवान् कामयते इति &lsquo;शीलिकामि&rsquo; इत्यादिना णः पूर्वपदप्रकृतिस्वरत्वं च । देवैः काम्यते इति वा देवकामः । दासीभारादिर्द्रष्टव्यः । ईदृशः पुरुषः यस्माद्धनाज्जायते तत्पशुलक्षणं धनं देहीति ॥</p>
<h3 id="मनतर-193">मन्त्रः</h3>
<p>शि॒वस्त्व॑ष्टरि॒हा ग॑हि वि॒भुᳶ पोष॑ उ॒त त्मना᳚ ।<br>
य॒ज्ञेय॑ज्ञे न॒ उद॑व ।</p>
<h4 id="टक-197">टीका</h4>
<p>7अथापरं याज्यानुवाक्यायुगळं विकल्पार्थं अत्रैव वा अन्यत्र वा त्वाष्ट्रे विनियोज्यम् । तत्र पुरोनुवाक्या - शिव इति गायत्री ॥ हे त्वष्टः शिवः सुखकरः त्वमिहास्मिन् कर्मणि आगहि आगच्छ । शपो लुक् । विभुः व्याप्तिमान् पोषे पुष्ट्यर्थमस्मा कम् । निमित्तात्सप्तमी । उत त्मना आत्मना केवलेनाप्यात्मना अन्यनिरपेक्ष एव पोषं कर्तुं समर्थः । &lsquo;मन्त्रेष्वाड्यादेः&rsquo; इति लोपः । किञ्च - यज्ञेयज्ञे सर्वस्मिन् यज्ञे नः अस्मान् उदव उत्कृष्टं पाहि प्रतियज्ञमुत्कृष्टं पाहीत्यर्थः । &lsquo;अनुदातं च&rsquo; इति द्वितीयो यज्ञशब्दोनुदात्तः ॥</p>
<h3 id="मनतर-194">मन्त्रः</h3>
<p>पि॒शङ्ग॑रूपस्सु॒भरो॑ वयो॒धाश्श्रु॒ष्टी वी॒रो जा॑यते दे॒वका॑मः । <br>
प्र॒जान्त्वष्टा॒ वि ष्य॑तु॒ नाभि॑म॒स्मे अथा॑ दे॒वाना॒मप्ये॑तु॒ पाथः॑ ।</p>
<h4 id="टक-198">टीका</h4>
<p>8अथ याज्या - पिशङ्गरूपः इति त्रिष्टुप् ॥ पिशङ्गरूपः चित्ररूपः । त्रिवर्गस्य सेविता सुभरः शोभनभरणः स्वजनस्य सम्यग्भर्तेत्यर्थः । &lsquo;आद्युदात्तं द्व्यच्छन्दसि&rsquo; इत्युत्तरपदाद्युदात्तत्वम् । यद्वा - देवैस्सुखेन भरणीयः । खल्प्रत्ययात्पूर्वस्योदात्तत्वम् । वयोधाः वयसोन्नस्य दाता धाता वा । श्रुष्टी क्षिप्रकारीत्येके । सत्यवादीत्यन्ये । श्रोतृषु स्त्यायते श्रुष्टी । पृषोदरादिः । वीरो देवकामश्च इत्येवंगुणः जायते त्वष्टुः प्रसादात् । तस्मादीदृशीं प्रजां त्वष्टा अस्मे अस्मभ्यं विष्यतु विमुच्य ददातु नाभिं नहनीं कुलस्य । &lsquo;नहोभश्च&rsquo; इति । &lsquo;सुपां सुलुक्&rsquo; इति अस्मच्छब्दात्परस्या विभक्तेस्स्मे आदेशः । अथानन्तरं देवानामपि पाथोन्नं सामर्थ्यद्देवानामपि एतु अस्मान् प्राप्नोतु । यद्वा - कर्मणि षष्ठी । पाथोन्नं हवीरूपं देवानप्येतुप्रविशतु । यागाश्च यथोक्तमनुष्ठीयन्तामित्यर्थः ॥</p>
<h3 id="मनतर-195">मन्त्रः</h3>
<p>प्र णो॑ दे॒वी ..</p>
<h4 id="टक-199">टीका</h4>
<p>9अथ &lsquo;द्वौ सारस्वतौ मिथुनं सारस्वत्या करोति&rsquo; इति ब्राह्मणम् । एकस्सरस्वत्यै, इतरस्सरस्वते । तत्र सरस्वत्याः पुरोनुवाक्या याज्या च &lsquo;प्रणो देवी सरस्वती&rsquo;, &lsquo;आ नो दिवो बृहतः&rsquo; इति च गायत्रीत्रिष्टुभौ ॥ व्याख्याते चैते &lsquo;अग्नाविष्णू महि तद्वाम्&rsquo; इत्यत्र, इह तु प्रतीकग्रहणं तयोः । सरस्वती देवी वाजेभिरन्नैः तद्वती धीनां धियां कर्मणां बुद्धीनां वा अवित्री पालयित्री अस्मान् प्रकर्षेणावत्विति ॥</p>
<ul>
<li>
<p>प्र णो॑ दे॒वी सर॑स्वती॒ वाजे॑भिर्वा॒जिनी॑वती ।    धी॒नाम॑वि॒त्र्य॑वतु ॥</p>
<ul>
<li>
<p>तत्रैव &lsquo;सरस्वत्याज्यभागा&rsquo; इत्यत्र पुरोनुवाक्या - प्र ण इति गायत्री ॥ देवी सरस्वती वाजेभिः वाजैः रसैर्नोस्मान् प्रावतु प्रकर्षेण रक्षत्वन्नादि दत्वा । सरस्वती विशेष्यते - वाजिनीवती वाजवत्क्रियावती धीनां धियां अवित्री अभिमतप्रदानेन तर्पयित्री । यद्वा - धीनेति वाङ्नाम । अस्माकं धीनां वाचं प्रावतु, अभिमतप्रदानेन अवित्री पालयित्री तृप्ता वा अस्मदभिमतं शत्रुमारणं करोत्विति । यद्वा - अस्मद्दत्तैर्वाजैः पुरोडाशादिभिरन्नैः देवी प्रकर्षेणावतु । &lsquo;उपसर्गाद्बहुलम्&rsquo; इति नसो णत्वम् । धीनामिति । छान्दसो नुट्, &lsquo;नामन्यतरस्याम्&rsquo; इति नाम उदात्तत्वम् ॥</p>
</li>
<li>
<p>7अथ सारस्वतस्य पुरोनुवाक्या - प्राणो देवीति गायत्री ॥ &lsquo;अग्नाविष्णू महि&rsquo; इत्यत्र व्याख्याता । सरस्वती देवी वाजवतीभिः क्रियाभिः तद्वती धियामवित्री अस्मान्वाजैरन्नैः प्रावत्विति । प्रकर्षेण रक्षत्विति ॥</p>
</li>
</ul>
</li>
</ul>
<h3 id="मनतर-196">मन्त्रः</h3>
<p>आ नो॑ दि॒वो ..</p>
<h4 id="टक-200">टीका</h4>
<p>10अथ याज्या - नोस्मार्कं यज्ञं सरस्वती यजता यजनीया दिवोन्तरिक्षादागच्छतु, बृहतो वा पर्वतादागच्छतु । सर्वं हवं जुषाणा सेवमाना घृताची उदकस्याञ्चती उशती हवींषि कामयमाना नोस्माकं शग्मां शक्तां वाचं शृणोत्विति ॥</p>
<ul>
<li>
<p>आ नो॑ दि॒वो बृ॑ह॒तो  पर्व॑ता॒दा सर॑स्वती यज॒ता ग॑न्तु य॒ज्ञम् । <br>
हव॑न्दे॒वी जु॑जुषा॒णा घृ॒ताची॑ श॒ग्मान्नो॒ वाच॑मुश॒ती शृ॑णोतु  ॥</p>
</li>
<li>
<p>8तत्रैव याज्या - आ नो दिव इति त्रिष्टुप् ॥ इयमपि तत्रैव व्याख्याता । यजमानस्य वाजनीया देवी सरस्वती दिवः विप्रकृष्टाद्वा देशात् बृहतो वा पर्वतात् विषमाद्देशादागच्छतु । अस्माकमिमं यज्ञं अस्माकमाह्वानं सेवमाना घृताची घृताञ्चना उदकाञ्चना वा उशती कामयमाना अस्मत्स्तोत्रं हविर्वा शग्मां शक्तां वाचं शृणोत्विति ॥</p>
</li>
<li>
<p>तत्रैव याज्या - आ न इति त्रिष्टुप् ॥ पर्वतादा इति प्रथमपादान्तः । सरस्वती देवी यजता यष्टव्या । यजेः क्तिच्[क्तः] । दिवः द्युलोकात् नः अस्माकं यज्ञमागन्तु आगच्छतु यद्यप्यनुच्छ्रिते प्रदेशे स्थिता शीघ्रमागच्च्छतु । छान्दसश्शपो लुक् ।<br>
किञ्च - बृहतो महतः अपि पर्वतादागच्छतु प्रकृष्टाद्विषमाच्च प्रदेशादागच्छत्वित्यर्थः ।<br>
किञ्च - हवमस्माकमाह्वानम् । &lsquo;भावेनुपसर्गस्य&rsquo; इत्यप्, सम्प्रसारणं च । जुजुषाणा सेवमाना प्रीयमाणा वा घृताची घृतमाज्यभागं प्रत्यञ्चती । &lsquo;चौ&rsquo; इति पूर्वपदस्य दीर्घत्वमन्तोदात्तत्त्वं च । शग्मां सुखां समर्थां वा अस्माकं स्तुतिरूपां शृणोतु उशती कामयमाना अस्मत्प्रत्तानि हवींषि स्तोत्राण्येव वा । वष्टेश्शतरि &lsquo;शतुरनुमः&rsquo; इति नद्या उदात्तत्वम्</p>
</li>
</ul>
<h3 id="मनतर-197">मन्त्रः</h3>
<p>पी॒पि॒वाꣳस॒ꣳ॒ सर॑स्वत॒स्स्तन॒य्ँयो वि॒श्वद॑र्शतः ।<br>
धु॒ख्षी॒महि॑ प्र॒जामिष᳚म् ॥ [36]</p>
<h4 id="टक-201">टीका</h4>
<p>11अथ सरस्वतः पुरोनुवाक्या - पीपिवांसमिति गायत्री ॥ पीपिवांसं वर्धितवन्तम् । &lsquo;लिड्यङोश्च&rsquo; इति पीभावः । धातोर्ह्रस्वत्वम् । छान्दसस्य वा लिटः क्वसुरादेशः । वर्धयन्तमित्यर्थः । कम्? स्तनं स्तनस्थानीयं यागं यथा स्तनो बालान् वर्धयति एवं सर्वलोकं वर्धयन्तम् । कस्य स्तनम्? सरस्वतः सरस्वान्वाग्देवताविशेषः तस्य स्तनम् । कीदृशस्सः? यो विश्वदर्शतः । विश्वं दर्शनीयं यस्य । दृशेरौणादिकोतच्प्रत्ययः । तादृशो योसौ सरस्वान् तस्य स्तनस्थानीयं विश्वं वर्धयितुं पर्याप्तं यागम् । वयमपि प्रजां पुत्रादिकां तस्याश्च जीवनार्थं इषमन्नं च धुक्षीमहि । &lsquo;लिङ्सिचावात्मनेपदेषु&rsquo; इति कित्वम् ॥</p>
<h3 id="मनतर-198">मन्त्रः</h3>
<p>ये ते॑ सरस्व ऊ॒र्मयो॒ मधु॑मन्तो घृत॒श्चुतः॑ ।<br>
तेषा᳚न्ते सु॒म्नमी॑महे ।</p>
<h4 id="टक-202">टीका</h4>
<p>12अत्रैव पुरोनुवाक्या विकल्प्यते । अन्यत्र वा विनियुज्यते - ये ते इति गायत्री ॥ हे सरस्वः सरस्वन् उदकवन् । &lsquo;मतुवसोः&rsquo; इति रुत्वम् । ते तव ये ऊर्मयः उदकसंघाताः मधुमन्तः मधुररसाः । घृतश्चुतः उदकं क्षारयन्त्यः । यद्वा - ऊर्मयः अरणशीलः गावः मधुमन्तः घृतश्चुतः । तेषां सम्बन्धि यत् सुखं सुम्नं यत्तद्वतां भवति तत्ते ईमहे । कर्मणि षष्टी । त्वां याचयामहे तदस्मभ्यं देहि । ई गतौ, तत्र याच्ञायां वर्तते, &lsquo;बहुलं छन्दसि&rsquo; इति शपो लुक् ॥</p>
<h3 id="मनतर-199">मन्त्रः</h3>
<p>यस्य॑ व्र॒तम्प॒शवो॒ यन्ति॒ सर्वे॒ यस्य॑ व्र॒तमु॑प॒तिष्ठ॑न्त॒ आपः॒ ।<br>
यस्य॑ व्र॒ते पु॑ष्टि॒पति॒र्निवि॑ष्ट॒स्तꣳ सर॑स्वन्त॒मव॑से हुवेम ।</p>
<h4 id="टक-203">टीका</h4>
<p>13अथ तत्रैव याज्या - यस्येति त्रिष्टुप् ॥ यस्य सरस्वतः व्रतं कर्म सर्वे पशवो यन्ति अनुगच्छन्ति; तन्निमित्तत्वाद्वृष्टेः । यस्य च व्रतं कर्म आप उपतिष्ठन्ते; तन्निमित्तत्वाद्द्वृष्टेः । सङ्गतिकरण आत्मनेपदम् । यस्य च व्रते पुष्टिपतिः तत्तत्पोषणपतिः निविष्टः; तदधीनत्वात् वृष्टेः पुष्टेश्च । &lsquo;परादिश्छन्दसि बहुळम्&rsquo; इति पतिशब्दस्याद्युदात्तत्वम् । &lsquo;गतिरनन्तरः&rsquo; इति निविष्टशब्दे गतेः प्रकृतिस्वरत्वम् । तं सरस्वन्तं अवसे रक्षणाय तृप्त्यर्थं वा हुवेम आह्वयेम । &lsquo;लिङ्याशिष्यङ्&rsquo;, &lsquo;बहुलं छन्दसि&rsquo; इति संप्रसारणम् ॥</p>
<h3 id="मनतर-200">मन्त्रः</h3>
<p>दि॒व्यꣳ सु॑प॒र्णव्ँव॑य॒सम्बृ॒हन्त॑म॒पाङ्गर्भ॑व्ँवृष॒भमोष॑धीनाम् ।<br>
अ॒भी॒प॒तो वृ॒ष्ट्या त॒र्पय॑न्त॒न्तꣳ सर॑स्वन्त॒मव॑से हुवेम ।</p>
<h4 id="टक-204">टीका</h4>
<p>14अथात्रैव याज्या विकल्प्यते - दिव्यमिति त्रिष्टुप् ॥ दिव्यं दिवमर्हतीति । &lsquo;छन्दसि च&rsquo; इति यः । सुपर्णं शोभनपतनम् । &lsquo;नञ्सुभाम्&rsquo; इत्युत्तरपदान्तोदात्तत्वम् । वयसं अन्नवन्तं तन्निमित्तत्वात् । अर्शआदित्वादच् । बृहन्तं महान्तं अपां गर्भं मध्यगतं वृषभं वर्षितारं कामानां सेक्तारां वृद्धिकरं वा । ओषधीनामुपलक्षणमिदम् । सर्वेषामपि वृषभं, ओषधीनां गर्भमित्यन्ये । अभीपतः अभितः सर्वतः वृष्ट्या विर्श्वं तर्पयन्तम् । अभिगताः आपः अस्मिन्निति । &lsquo;ऋक्पूरब्धूः&rsquo; इति समासान्तः, &lsquo;द्व्यन्तरुपसर्गेभ्योप ईत्&rsquo; इतीत्, &lsquo;आद्यादिभ्यस्तसिः&rsquo; । अन्य आह – अभिपतनशीलान् सर्वप्राणिनो वृष्ट्या तर्पयन्तम् । पततेः क्विपि छान्दसमुपसर्गस्य दीर्घत्वम्, विभक्त्युदात्तत्वं च । &lsquo;मन्त्रे वृष&rsquo; इति क्तिन उदात्तत्वाद्वृष्टिशब्दोन्तोदात्तः, ततः &lsquo;उदात्तयाः&rsquo; इति तृतीयाया उदात्तत्वम् । तमित्यादि । गतम् ॥</p>
<h3 id="मनतर-201">मन्त्रः</h3>
<p>सिनी॑वालि॒ पृथु॑ष्टुके॒ या दे॒वाना॒मसि॒ स्वसा᳚ ।<br>
जु॒षस्व॑ ह॒व्यम् [37]  आहु॑तम्प्र॒जान्दे॑वि दिदिड्ढि नः ।</p>
<h4 id="टक-205">टीका</h4>
<p>15अथ &lsquo;सिनीवाल्यै चरुर्भवति&rsquo; इत्यस्य चरोः पुरोनुवाक्या सिनीवालीत्यनुष्टुप् ॥ दृष्टचन्द्रामावास्या सिनीवाली, स्त्रीत्वेन रूप्यते । हे सिनीवालि पृथुष्टुके पृथुजघने पृथुसंहते वा । स्त्यायतेस्स्तुकः, पूर्वस्याविद्यमानत्वादिदं न निहन्यते । या त्वं देवानां स्वसा स्वयं सारिण्यसि । वृष्ट्यादीनां भगिन्येव वा; समानकार्यत्वात् । सा त्वं जुषस्व सेवस्व हव्यं आहुतम् । पूर्ववद्गतेः प्रकृतिस्वरत्वम् । किं च - हे सिनीवालि नः अस्मभ्यं प्रजां पुत्रादिकां दिदिढ्ढि उपचिनु देहीत्यर्थः । दिहेर्लेटि शपश्श्लुः ॥</p>
<h3 id="मनतर-202">मन्त्रः</h3>
<p>या सु॑पा॒णिस्स्व॑ङ्गु॒रिस्सु॒षूमा॑ बहु॒सूव॑री ।<br>
तस्यै॑ वि॒श्पत्नि॑यै ह॒विस्सि॑नीवा॒ल्यै जु॑होतन ।</p>
<h4 id="टक-206">टीका</h4>
<p>16अथ तत्रैव याज्या - या सुपाणिरित्यनुष्टुप् ॥ या सुपाणिः शोभनहस्ता स्वङ्गुरिः शोभनाङ्गुलिः । कपिलकादित्वाल्लत्वविकल्पः, उभयत्रापि &lsquo;नञ्सुभ्याम्&rsquo; इत्युत्तरपदान्तोदात्तत्वम् । सुषूमा सुष्ठु प्रसवित्री । सूतेः &lsquo;अन्येभ्योपि दृश्यते&rsquo; इति मनिन्, गुणाभावश्छान्दसः, &lsquo;मनः&rsquo; इति ङीप्रतिषेधः, कृदुत्तरपदप्रकृतिस्वरत्वम् । यद्वा - सूतेरौणादिको मनिन्प्रत्ययः । सुष्ठु सूमा सूतिः यस्य सुषूमा । बहुव्रीहौ &lsquo;सोर्मनसी&rsquo; इत्युत्तरपदान्तोदात्तत्वम्, सुषामादित्वात् षत्वम् । बहुसूवरी बह्वीनां प्रजानां सवित्री । तेनैव क्वनिप्, &lsquo;वनो रच&rsquo; ङीब्रेफौ, कृदुत्तरपदप्रकृतिस्वरत्वम् । तस्यै सिनीवाल्यै विश्पत्नियै विशां पालयित्र्यै । &lsquo;विश्पूर्वस्य&rsquo; इति पत्युर्नकारः, &lsquo;अयस्मयादीनि छन्दसि&rsquo; इति भत्वेन विशो जस्त्वाभावः, &lsquo;परादिश्छन्दसि&rsquo; इत्युत्तरपदाद्युदात्तत्वम् । हविर्जुहोतन जुहुत हे ऋत्विग्यजमानाः । &lsquo;तप्तनप्तनधनाश्च&rsquo; इति तनबादेशः, पित्त्वेन ङित्त्वाभावाद्गुणः ॥</p>
<h3 id="मनतर-203">मन्त्रः</h3>
<p>इन्द्र॑व्ँवो वि॒श्वत॒स्परि &hellip;</p>
<h4 id="टक-207">टीका</h4>
<p>17&rsquo;ऐन्द्र उत्तमो भवति' इत्यस्यैन्द्रस्य पुरोनुवाक्या याज्या च - इन्द्रं वो विश्वतस्परीन्द्रं नर इति गायत्रीत्रिष्टुभौ । व्याख्याते चैते । इह तु प्रतीकग्रहणमनयोः । हे ऋत्विग्यजमानाः वो युष्मदर्थं विश्वेभ्यो जनेभ्यः उपरि इन्द्रं हवामहे आह्वयामः । अस्माकमेव केवलः स्वामी भवत्विति ॥</p>
<ul>
<li>
<p>इन्द्र॑व्ँवो वि॒श्वत॒स्परि॒ हवा॑महे॒ जने᳚भ्यः ।<br>
अ॒स्माक॑मस्तु॒ केव॑लः  ॥</p>
<ul>
<li>
<p>&lsquo;ऐन्द्रं चरुं निर्वपेत्पशुकामः&rsquo; इत्यस्य पुरोनुवाक्या - इन्द्रं व इति गायत्री ॥ याजमानब्राह्मणमध्ये याज्याकाण्डं वैश्वदेवम् । हे ऋत्विग्यजमाना वो युष्माकं मम जनेभ्यः पुत्रादिभ्यः सामर्थ्याद्युष्मभ्यमस्मभ्यं च सर्वार्थमिन्द्रं विश्वतस्परि विश्वस्मादुपरि हवामहे आह्वयामः । &lsquo;पञ्चम्याः परावध्यर्थे&rsquo; इति सत्वम् । यद्वा - विश्वतो जनेभ्य उपरिस्थितमिन्द्रं वो युष्मदर्थं हवामहे । किमर्थम्' अस्माकमेव केवलोसाधाणोस्तु साधको नान्येषामिति ॥
हे ऋत्विग्यजमानाः वः युष्मदर्थं विश्वेभ्यो जनेभ्य उपरि इन्द्रं हवामहे आह्वयामः अस्माकमेव केवलः स्वाम्यस्त्विति ॥</p>
</li>
<li>
<p>1अथ याज्याकाण्डं वैश्वदेवमेव । तत्र &lsquo;ऐन्द्रमेकादशकपालं निर्वपेन्मारुतं सप्तकपालं ग्रामकामः&rsquo; इत्यस्य द्विहविष इष्टेरैन्द्रस्य एकादशकपालस्य पुरोनुवाक्या - इन्द्रं व इति गायत्री ॥ व्याख्याता चेयम्, &lsquo;इन्द्रं वो विशतस्परि हवामहे&rsquo; इत्यत्र । इह त्वस्याः प्रतीकग्रहणम् ।</p>
</li>
</ul>
</li>
</ul>
<h3 id="मनतर-204">मन्त्रः</h3>
<p>इन्द्र॒न्नरः॑ &hellip; ।</p>
<h4 id="टक-208">टीका</h4>
<p>18द्वितीया - यदा पार्याः परलोकसाधनभूताः धियः कर्माणि युनजते युञ्जन्ति तदा मनुष्याः इन्द्रमेवाह्वयन्ति । हविषामर्धेन धार्यमाणं अर्धार्हं &lsquo;यत्सर्वेषामर्धमिन्द्रः प्रति&rsquo; इति । तस्मात् हे इन्द्र शूरः वीरः शवसो बलस्य मनुष्येभ्यः संभक्तौ चकानः दीप्यमानः । इदृशस्त्वं गोमति व्रजे गोसमूहे अस्मानाभज भागिनः कुर्विति ॥</p>
<ul>
<li>
<p>2तत्रैव याज्या - इन्द्रं नर इति त्रिष्टुप् ॥ इयमपि तत्रैव व्याख्याता । इह तु प्रतीकग्रहणम् । नरो मनुष्याः इन्द्रं हवन्ते आह्वयन्ति कीदृशं ? नेमधिता अर्धेन धार्यमाणं &lsquo;यत्सर्वेषामर्धमिन्द्रः प्रति&rsquo; इति । कदा ? यदा पार्याः दुःखपारप्राप्तिहेतुभूताः धियः कर्माणि प्रज्ञा वा युनजते तदा इन्द्रमाह्वयन्ति । स त्वं शूरो नृषाता नृभिस्सम्भजनीयः शवसः बलाद्धेतोः चकानस्तृप्तिशीलः ईदृशस्त्वमस्मान् गोमति व्रजे गोष्ठे आभज स्थापयेति ॥</p>
</li>
<li>
<p>इन्द्र॒न्नरो॑ ने॒मधि॑ता हवन्ते॒ यत्पार्या॑ यु॒नज॑ते॒ धिय॒स्ताः ।<br>
शूरो॒ नृषा॑ता॒ शव॑सश्चका॒न आ गोम॑ति व्र॒जे भ॑जा॒ त्वन्नः॑  ॥</p>
</li>
<li>
<p>[ तत्रैव याज्या - इन्द्रं नर इति त्रिष्टुप् ॥ नरो मनुष्या इन्द्रं हवन्ते आह्वयन्ति । कीदृशम् ? नेमधिता, नेम इत्यर्धस्य नाम । &lsquo;यत्सर्वेषामर्धमिन्द्रः प्रति&rsquo; इति सर्वेषां भागार्धेन इन्द्रो धीयते धार्यत इति नेमधितः । निष्ठायां &lsquo;सुधितवसुधितनेमधित&rsquo; इति धिभावो निपात्यते, &lsquo;सुपां सुलुक्&rsquo; इति द्वितीयैकवचनस्याकारः, &lsquo;तृतीया कर्मणि&rsquo; इति पूर्वपदप्रकृतिस्वरत्वम् । कदा पुनरसौ नेमेन धार्यत इत्याह - यद्यदा । तेनैव सप्तम्या लुक् । पार्याः परलोके साधवः । छान्दसो ञ्यः । यद्वा - दुःखानां पारं समाप्तिः । तत्र सध्वीर्धियः कर्माणि ता यदर्थमिन्द्रमाह्वयन्ति । ता यदा युनजते युञ्जते अनुतिष्ठन्ति तदा नेमधितेति । &lsquo;छन्दस्युभयथा&rsquo; इत्यार्धधातुकत्वेन श्नमो ङित्त्वाभावात्, &lsquo;श्नसोरल्लोपः&rsquo; इति न प्रवर्तते । अथेन्द्रः प्रत्यक्षमुच्यते - शूरः वीरः । नृषाता नृभिर्मनुष्यैः साता सातः सम्भक्तः आश्रितः नृषातः । पूर्ववदाकारः, &lsquo;जनसनखनां सञ्झलोः&rsquo; इत्यात्वं, पूर्ववत्पूर्वपदप्रकृतिस्वरत्वं, सुषामादित्वात्षत्वम् । यद्वा - नरो मनुष्याः सनितारस्सम्भक्तारः दातारो वा यस्य नृषाता । छान्दसमात्वं, &lsquo;ऋतश्छन्दसि&rsquo; इति कबभावः । शवसो बलस्य नेतारो यस्य दातारो यजमाना[यजना]धीनबलत्वात् । यद्वा - शवसो बलस्य नृभ्यो दाता । छान्दसमात्वम्, पूर्वपदप्रकृतिस्वरत्वं च । चकानस्तृप्तिशीलः । चक तृप्तौ, भौवादिकः उदात्तेत्, ताच्छीलिकश्चानश्, &lsquo;बहुलं छन्दसि&rsquo; इति शपो लुक् । ईदृशस्त्वं नोस्मान् गोमति व्रजे गोजाविमनुष्यादिमति सङ्घाते । यद्वा - व्रजे गोष्ठे भूयिष्ठगोभिर्युक्ते आभन आभिमुख्येनास्मान्योजय पशुमन्तं मां कुरु । &lsquo;द्व्यचोतस्तिङः&rsquo; इति संहितायां दीर्घत्वम् ॥]</p>
</li>
</ul>
<h3 id="मनतर-205">मन्त्रः</h3>
<p>असि॑तवर्णा॒ हर॑यस्सुप॒र्णा मिहो॒ वसा॑ना॒ दिव॒मुत्प॑तन्ति ।<br>
त आऽव॑वृत्र॒न्थ्सद॑नानि कृ॒त्वादित्पृ॑थि॒वी घृ॒तैर्व्यु॑द्यते ।</p>
<h4 id="टक-209">टीका</h4>
<p>19अथ कारीर्यां पिण्डीर्हुत्वा धूममन्वीक्षते - असितवर्णा इति त्रिष्टुभा ॥ असितवर्णाः कृष्णवर्णाः; उदकपूर्णत्वात् । हरयः रसहरणशीलाः रश्मयः सुपर्णाः शोभनपतनाः । &lsquo;नञ्सुभ्याम्&rsquo; इत्युत्तरपदान्तोदात्तत्वम् । मिहः आपः । मिह्यन्ते सिच्यन्ते इति कर्मणि क्विप् । वसानाः आच्छादयन्त्यः । अनुदात्तत्वाल्लसार्वधातुकानुदात्तत्वम् । दिवमादित्यमण्डलं उत्पतन्ति उत्क्रम्यो परिगच्छन्ति । उत्तरायणे आपस्तत्र गर्भभूताः वर्तन्ते । ते च रश्मयः तत्र सदनानि कृत्वा अष्टौ मासानतिवाह्य पक्वमुदकं गृहीत्वा दक्षिणायने आववृत्रन् आवर्तन्ते मध्यमस्थानं प्रतियन्तः असितवर्णा उदपतन् । वृतेर्लेटि व्यत्ययेन परस्मैपदम्, शपश्श्लुः, &lsquo;बहुलं छन्दसि&rsquo; इति रुट् । यद्वा - छान्दसो लुङ् । &lsquo;द्युद्भ्यो लुङि&rsquo; इति परस्मैपदं, व्यत्ययेन च्लेश्चङ्, &lsquo;बहुलं छन्दस्यमाङ्योगेपि&rsquo; इत्यडभावः । अथ यदा ते आवृत्ता भवन्ति आदित् अनन्तरमेव पृथिवी घृतैः उदकैः व्युद्यते विशेषेण क्लिद्यते । उन्दी क्लेदने ॥</p>
<h3 id="मनतर-206">मन्त्रः</h3>
<p>हिर॑ण्यकेशो॒ रज॑सो विसा॒रेऽहि॒र्धुनि॒र्वात॑ इव॒ ध्रजी॑मान् । <br>
शुचि॑भ्राजा उ॒षसः॑ [38]  नवे॑दा॒ यश॑स्वतीरप॒स्युवो॒ न स॒त्याः ।</p>
<h4 id="टक-210">टीका</h4>
<p>20वर्षाभूस्तम्बमग्नौ प्रहरति - हिरण्यकेश इति त्रिष्टुभा ॥ आदित्यात्मना अग्निस्स्तूयते - हिरण्यकेशः रसहरणशीलरश्मिः हिरण्य वर्णरश्मिर्वा आदित्यः रजसः उदकस्य विसारे निस्सारणे निस्सारणार्थं अहिः आगत्य हन्ता मेघानाम् । आङ्पूर्वाद्धन्तेः डिप्रत्ययः, उपसर्गस्य ह्रस्वत्वम् । धुनिः कम्पयिता मेघानाम् । धुनेतेरौणादिको निप्रत्ययः । वात इव ध्रजीमान् गतिमान् । धृजेः &lsquo;इन्सर्वधातुभ्यः&rsquo; इतीन् । शीघ्रमुदकं निस्सारयतीत्यर्थः । शुचिभ्राजाः निर्मलदीप्तिः उषसः अह्नः नवेदाः न विन्दतीति नवेदाः । पचाद्यच्, &lsquo;नभ्राण्नपान्नवेदा&rsquo; इति नञो नलोपाभावः । हिरण्यकेश एव रजसो निस्सारणं वेत्ति उषस्तु न विन्दति । यशस्वतीः यशस्वत्यः साध्येनान्नेन तद्वत्यः अपस्युवो न उदकमिच्छन्त्य इव भवन्ति सत्याः अमोघारम्भाः । अप इच्छन्तीति क्यच्, द्वितीयाबहुवचनस्य लुक्, &lsquo;क्याच्छन्दसि&rsquo; इत्युप्रत्ययः, तन्वादित्वादुवङ् । तस्माद्धिरण्यकेशः सर्वं जानाति, अस्माकमुदकं निस्सारयति ॥</p>
<h3 id="मनतर-207">मन्त्रः</h3>
<p>आ ते॑ सुप॒र्णा अ॑मिनन्त॒ एवैः᳚ कृ॒ष्णो नो॑नाव वृष॒भो यदी॒दम् ।<br>
शि॒वाभि॒र्न स्मय॑मानाभि॒रागा॒त्पत॑न्ति॒ मिह॑स्स्त॒नय॑न्त्य॒भ्रा ।</p>
<h4 id="टक-211">टीका</h4>
<p>21स्तम्बस्य धूममन्वीक्षते - आ ते सुपर्णा इति त्रिष्टुभा ॥ हे आदित्यात्मन् अग्ने ते तव सुपर्णाः शोभनपतनाः रश्मयः अमिनन्त आमिन्वते आनयन्ति वृष्टिम् । डुमिञ् प्रक्षेपणे, व्यत्ययेन श्ना, अन्तादेशश्च, संहितायां परेण वृद्ध्यभावश्च । एवैः अयैनैः इत उदकमादाय मण्डलं यान्ति, ततो मध्यमस्थानं यान्ति । एरवमयनैर्वृष्ठिमानयन्ति । अथ यदीदं रश्मयः कुर्वन्ति तदा कृष्णो मेघः वृषभः वर्षिता मध्यमस्थानमागत्य नोनाव प्रशस्तं शब्दं भृशं करोति । नौतेर्यङ्लुगन्ताच्छान्दसो लिट् । तदनीं शिवाभिर्न सानुग्रहाभिरिव स्मयमानाभिः हसन्तीभिरिव फेनवत्तया अद्भिस्सह आगात् आगच्छति वर्षन् मेघः । एतेः छान्दसो लुङ् । स्मयतेर्ङित्त्वात्सार्वधातुकानुदात्तत्वम् । तदनन्तरं मिहः आपः पतन्ति सर्वतः पृथिव्याम्, स्तनयन्तिच समन्तात् अभ्रा अभ्राणि । &lsquo;शेश्छन्दसि&rsquo; इति लोपः ॥</p>
<h3 id="मनतर-208">मन्त्रः</h3>
<p>वा॒श्रेव॑ वि॒द्युन्मि॑माति व॒थ्सन्न मा॒ता सि॑षक्ति ।<br>
यदे॑षाव्ँवृ॒ष्टिरस॑र्जि ।</p>
<h4 id="टक-212">टीका</h4>
<p>22वक्ष्यमाणस्य मारुतस्य पुरोनुवाक्या याज्या च – वाश्रेव, पर्वतश्चिदिति गायत्रीत्रिष्टुर्भौ ॥ केचित्तु - &lsquo;आ ते सुपर्णाः&rsquo; इत्यादय ऋचस्तिस्रोपि धूमान्वीक्षणमन्त्रा इत्याहुः । वाश्रेव वाश्यमानेव मरुतः प्रति । यथा प्रस्नवनी माता वत्सं प्रति वाश्यमाना भवति; तथा विद्युत् मरुतः प्रति वाश्यमाना मिमाति मिमेति । माङ् माने, जौहोत्यादिकः, अत्र तु सेचनकर्मा, व्यत्ययेन परस्मैपदम् । सिषक्ति सेवते च माता वत्समिव । षञ्जेः शपः श्लुः &lsquo;बहुलं छन्दसि&rsquo; इत्यभ्यासस्येत्यम् । यत् यदा वृष्टिः असर्जी सृज्यते । छान्दसो लुङ् । एषां मरुतां सम्बन्धिनी वृष्टिः तदारम्भे इत्थं विद्युन्मरुतो मिमाति सिषक्ति चेति । तस्मादस्माकमेवं भवत्वित्याशास्यते ॥</p>
<h3 id="मनतर-209">मन्त्रः</h3>
<p>पर्व॑तश्चि॒न्महि॑ वृ॒द्धो बि॑भाय दि॒वश्चि॒थ्सानु॑ रेजत स्व॒ने वः॑ ।<br>
यत्क्रीड॑थ मरुतः [39]  ऋ॒ष्टि॒मन्त॒ आप॑ इव स॒ध्रिय॑ञ्चो धवध्वे ।</p>
<h4 id="टक-213">टीका</h4>
<p>23पर्वतश्चिदित्यादि ॥ अप्यर्थे चिच्छब्दः । महि महत् वृद्धः पर्वतो बिभाय बिभेति वः स्वने गर्जिते । किं च - दिवोप्युपरिगतस्य पर्वतस्य सानु रेजत रेजते कम्पते स्वने युष्माकम् । रेजृ कम्पने, टेरेत्वाभावश्छान्दसः । छान्दसे वा लङि &lsquo;बहुलं छन्दस्यमाङ्योगेऽपि&rsquo; इत्यडभावः । कदेत्याह - यदा हे मरुतः ऋष्टिमन्तः वज्रायुधवन्तः यूयं क्रीडथ । तदानीं युष्माकं गर्जितं श्रुत्वा पर्वतोपि बिभेति सान्वपि कम्पते इति । &lsquo;ह्रस्वनुङ्ग्भ्यां मतुप्&rsquo; इति मतुपः उदात्तत्वम् । किं च - तस्मिन् काले यूयं आप इव व्यापका इव सध्रियञ्चः सहाञ्चन्त्यः &lsquo;सहस्य सध्रिः&rsquo; इति सध्र्यादेशः । अध्रिसध्र्योरन्तोदात्तनिपातनं कृत्स्वरनिवृत्त्यर्थम् । धवध्वे धावत छान्दसं ह्रस्वत्वम् । धुनोतिर्वा गतिकर्मा, व्यत्ययेन शप् । तस्मादस्माकं वृष्ट्यर्थं गर्जन्तः क्रीडन्तश्च धावध्वमिति ॥</p>
<h3 id="मनतर-210">मन्त्रः</h3>
<p>अ॒भि क्र॑न्द स्त॒नय॒ गर्भ॒मा धा॑ उद॒न्वता॒ परि॑ दीया॒ रथे॑न ।<br>
दृति॒ꣳ॒ सु क॑र्ष॒ विषि॑त॒न्न्य॑ञ्चꣳ स॒मा भ॑वन्तू॒द्वता॑ निपा॒दाः ।</p>
<h4 id="टक-214">टीका</h4>
<p>24अथाश्वं वाससा अभिवेष्टयति - अभिक्रन्देति त्रिष्टुभा ॥ अभिक्रन्द अभितस्सर्वतः शब्दं कुरु स्तनय उच्चैर्गर्ज । तिङः परत्वान्न निहन्यते । ततश्च गर्भं मेघस्योदकं आधाः गर्भमाधेहि । लेटि शपो लुक् । किंच - उदन्वता उदकवता रथेन रंहणेन परिदीय सर्वतो गच्छ, दीयतिः छान्दसो गतिकर्मा । उदकस्योदन्भावश्छान्दसः, &lsquo;ह्रस्वनुङ्भ्यां मतुप्&rsquo; इति मतुप उदात्तत्वम् । ततस्तं मेघं चर्ममयो जलाधारविशेषो दृतिः तद्वत्सुकर्ष सुखेन कर्ष विषितं विमुक्तद्वारम् । &lsquo;गतिरनन्तरः&rsquo; इति गतेः प्रकृतिस्वरत्वम् । न्यञ्चं अवाङ्मुखीकृतम् । &lsquo;न्यधी च&rsquo; इति गतेः प्रकृतिस्वरत्वम् । ततश्चैवं त्वया कृते समा भवन्तु तुल्या भवन्तु । उद्वता उन्नतेन स्थलेन निपादाः निम्नाः उदकेन सर्वं समीकृतमस्तु । पदेर्घञ्, थाथादिनोत्तरपदान्तोदात्तत्वम् । एवमश्वात्मनाऽग्निस्स्तूयते &lsquo;उपसर्गाच्छन्दसि&rsquo; इति उच्छब्दाद्वतिः ॥</p>
<h3 id="मनतर-211">मन्त्रः</h3>
<p>त्वन्त्या चि॒दच्यु॒ताग्ने॑ प॒शुर्न यव॑से ।<br>
धामा॑ ह॒ यत्ते॑ अजर॒ वना॑ वृ॒श्चन्ति॒ शिक्व॑सः ।</p>
<h4 id="टक-215">टीका</h4>
<p>25अथ &lsquo;अग्नये धामच्छदे पुरोडाशमष्टाकपालं निर्वपेन्मारुतं सप्तकपालं सौर्यमेककपालम्&rsquo; इत्येतेषां त्रयाणां हविषां याज्यानुवाक्याः ।
तत्राग्नेयस्य पुरोनुवाक्या - त्वं त्या चिदच्युतेत्यनुष्टुप् ॥ &lsquo;अचूत&rsquo; इति प्रथमपादान्तः । अग्ने इति पादादित्वान्न निहन्यते । हे अग्ने त्वमेव त्याचीत् तान्यपि वना वनानि उदकानि अच्युत अच्युतानि अविनाशीनि । उभयत्रापि &lsquo;शेश्छन्दसि&rsquo; इति लोपः । तानि यानि वनानि तव शिक्वसः अर्चींषि वृश्चन्ति भक्षयन्ति तानि त्वमेव भूत्वा अच्युतानि तिष्ठन्ति । अत्र दृष्टान्तमाह - पशुर्न यवसे । यथा यवसे घासे भक्षिते पशुरेव भवति सोपि पश्वात्मना अवतिष्ठते । यद्वा - तान्यपि त्वमेव यवसे मिश्रयसि स्थापयसि । विकरणादिव्यत्ययः &lsquo;चनचिदिव&rsquo; इति निघाताभावः । तस्मात्तवैवात्र धाम जन्मस्थानं वा त्वमेव तत्तदात्मना जायसे तिष्ठसि वा । हे अजर विनाशरहित त्वं खलु अविनाशः उदकात्मना वर्षकाले जायसे । अन्यथा तान्यप्युपसंहृत्य स्वरूपेणावतिष्ठसे इति &lsquo;अन्येषामपि दृश्यते&rsquo; इति धामशब्दस्य संहितायां दीर्घत्वम् । स त्वमस्मदर्थं वर्षेति ॥</p>
<h3 id="मनतर-212">मन्त्रः</h3>
<p>अग्ने॒ भूरी॑णि॒ तव॑ जातवेदो॒ देव॑ स्वधावो॒ऽमृत॑स्य॒ धाम॑ ।<br>
याश्च॑ [40]  मा॒या मा॒यिना᳚व्ँविश्वमिन्व॒ त्वे पू॒र्वीस्स॑न्द॒धुᳶ पृ॑ष्टबन्धो ।</p>
<h4 id="टक-216">टीका</h4>
<p>26तत्रैव याज्या - अग्ने इति त्रिष्टुप् ॥ हे अग्ने जातवेदः जातप्रज्ञ । यद्वा - जातानां वेदितः देव देवनशील स्वधावः अन्नवन् । &lsquo;मतुवसोः&rsquo; इति रुत्वम् । तवामृतस्यामरणस्य भूरीणि बहूनि धाम धामानि तेजांसि &lsquo;सुपां सुलुक्&rsquo; इति लुक् । याश्च मायाः कर्माणि मायिनां कर्मिणां यजमानानां सम्बन्धिनीः पूर्वीः पुरातनीः । गौरादित्वात् ङीष् । त्वे त्वयि सन्दधुः स्थापितवन्तः पूर्वे यजमानाः । ताश्च त्वयि भूरयः त्वामेवेष्टवन्तः सर्वे तेन त्वमेव सर्वाणि तेजांसीति । हे विश्वमिन्व विश्वस्य प्रीणयितः । इवि प्रीणने, छान्दसः खश्, &lsquo;अरुद्विषदजन्तस्य मुम्&rsquo; । हे पृष्टबन्धो स्पर्शवतां बन्धो । स्पृशेश्छान्दसस्सलोपः, धात्वन्तरं वा द्रष्टव्यम् । व्रीह्यादित्वान्मायाशब्दादिनिः । त्वे इति &lsquo;सुपां सुलुक्&rsquo; इति शे आदेशः । ईदृशर्स्त्वं अस्मान्वर्षेण रक्षेति ॥</p>
<h3 id="मनतर-213">मन्त्रः</h3>
<p>दि॒वो नो॑ वृ॒ष्टिम्म॑रुतो ररीध्व॒म्प्र पि॑न्वत॒ वृष्णो॒ अश्व॑स्य॒ धाराः᳚ ।<br>
अ॒र्वाङे॒तेन॑ स्तनयि॒त्नुतेह्य॒पो नि॑षि॒ञ्चन्नसु॑रᳶ पि॒ता नः॑ ।</p>
<h4 id="टक-217">टीका</h4>
<p>27अथ मारुतस्य चतस्रो याज्यानुवाक्या विकल्प्यन्ते । तत्र प्रथमा - दिवो न इति त्रिष्टुप् ॥ हे मरुतः नः अस्मदर्थं दिवो वृष्टिं ररीध्वं स्रावयत । री स्रवणे, व्यत्ययेन शपश्श्लुः, वर्णव्यत्ययेनाभ्यासस्येत्वम् । वृष्णः वर्षितुः इन्द्रस्य अश्वस्य व्याप्तिमतः धाराः वर्षधाराः प्रपिन्वत प्रकर्षेण आसिञ्चत । पिवि मिवि सेचने, चङ् । हे वृषन् इन्द्र त्वमपि अर्वाङ् अस्मदभिमुखं याहि आगच्छ । एतेन मेघेन स्तनयित्नुना शब्दयता सहागच्छ । &lsquo;ओमाङोश्च&rsquo; इति पररूपत्वम् । अपो निषिञ्चन् वर्षन् असुरः आसनकुशलः । असेरुरन् । असुमान्वा, असुप्रदो वा । प्रजानां नोस्माकं पिता पाता ॥</p>
<h3 id="मनतर-214">मन्त्रः</h3>
<p>पिन्व॑न्त्य॒पो म॒रुत॑स्सु॒दान॑व॒ᳶ पयो॑ घृ॒तव॑द्वि॒दथे᳚ष्वा॒भुवः॑ ।<br>
अत्य॒न्न मि॒हे वि न॑यन्ति वा॒जिन॒मुथ्स॑न्दुहन्ति स्त॒नय॑न्त॒मख्षि॑तम् ।</p>
<h4 id="टक-218">टीका</h4>
<p>28अथ द्वितीया - पिन्वन्तीति जगती ॥ पिन्वन्ति सिञ्चन्ति क्षारयन्ति अपः । &lsquo;ऊडिदम्&rsquo; इति शप उदात्तत्वम् । मरुतस्सुदानवः शोभनदानाः । आद्युदात्तं द्व्यच्छन्दसि' इत्युत्तरपदाद्युदात्तत्वन् । पयः पयस्सदृशीरपः पिन्वन्ति घृतवत् घृतमिव विदथेषु यज्ञेषु आभुवः आभुवन्तीत्याभुवः ऋत्विजः ते यदा यज्ञेषु घृतं पिन्वन्ति एवमपो मरुतः पिन्वन्ति ।<br>
हेतुमाह - अत्यं न अश्वमिव यथा अश्वमश्वसादिनो विनयन्ति शिक्षयन्ति एवं मरुतोपि मिहे उदकार्थं वर्षार्थं वाजिनं वेगवन्तं मेघं विनयन्ति विधेयीकुर्वन्ति, &lsquo;सावेकाचः&rsquo; इति मिहश्चतुर्थ्या उदात्तत्वम् । ततस्तं विधेयीकृत्य उत्सीं उन्दनशीलं स्तनयन्तं गर्जन्तं अक्षितं अनुपक्षयं दुहन्ति मरुतः, यस्मादेवमेते कुर्वन्ति तस्मादुच्यते पिन्वन्त्यप इति । एवं अस्माकमपि पिन्वन्त्यपो मरुत इति । स्तन शब्दे, चुरादिः अदन्तः ॥</p>
<h3 id="मनतर-215">मन्त्रः</h3>
<p>उ॒द॒प्रुतो॑ मरुत॒स्ताꣳ इ॑यर्त॒ वृष्टि᳚म् [41]  ये विश्वे॑ म॒रुतो॑ जु॒नन्ति॑ ।<br>
क्रोशा॑ति॒ गर्दा॑ क॒न्ये॑व तु॒न्ना पेरु॑न्तुञ्जा॒ना पत्ये॑व जा॒या ।</p>
<h4 id="टक-219">टीका</h4>
<p>29अथ तृतीया - उदप्रुत इति त्रिष्टुप् ॥ उदप्रुतः उदकस्य प्रापयितॄन् । च्युङ् ज्युङ् प्रुङ् पुङ् गतौ । तानास्माकीनान् मरुतः इयर्त गच्छत भजत यजमानार्थं हे ऋत्विजः । ऋ गतौ, जौहोत्यादिकः, &lsquo;तप्तनप्तनधनाश्च&rsquo; इति तस्य तनबादेशः, &lsquo;अर्तीपिपर्त्येश्च&rsquo; इति अभ्यासस्येत्वम् । ये यूयं विश्वे वृष्टिं जुनन्ति प्रार्थयन्ते मरुतः ते यूयमास्माकीनान् मरुतः इयर्त । तानित्यस्य संहितायां &lsquo;दीर्घादटि समानपादे&rsquo; इति रुत्वम् । अत्र प्रार्थयितुः प्रदातुश्च द्वौ दृष्टान्तौ दर्शयति - यथा गर्दा निगरणशीला कन्या तुन्ना बुभुक्षया पीडिता क्रोशाति क्रोशति । लेट्याडागमः । अभ्यवहार्यं प्रार्थयमाना रोदितीत्यर्थः । एवं वृष्टिं प्रार्थयमाना ऋत्विजः मरुत आह्वयन्तीति भावः । यथा च तां कन्यां पेरुं पातुकामां, उपलक्षणत्वाद्बुभुक्षितां च, सामर्थ्यात् क्रोशन्तीं तुञ्जाना भाषमाणा मा रोदीः किं ते अभिलषितमिति वदन्ती पत्या सह जाया तस्या अभिमतं प्रयच्छति अभिप्रेतदानेन मातापितरौ तां प्रीणयत इत्यर्थः । एवं वृष्टिं प्रार्थयमानेभ्यो ऋत्विग्भ्यः तां मरुतः प्रयच्छन्तीति । तस्मादास्माकीनान् ऋत्विजः वर्षदानेन मरुतः प्रीणयतेति । &lsquo;मापोरिरुन्&rsquo; इति पिबतेरिरुन्प्रत्यये पेरुः । तुजि भाषायाम्, चुरादिः, &lsquo;बहुलं छन्दसि&rsquo; इति शपो लुक्, &lsquo;छन्दस्युभयथा&rsquo; इति शानच्, आर्धधातुकत्वाण्णिलोपः ॥</p>
<h3 id="मनतर-216">मन्त्रः</h3>
<p>घृ॒तेन॒ द्यावा॑पृथि॒वी मधु॑ना॒ समु॑ख्षत॒ पय॑स्वतीᳵ कृणु॒ताप॒ ओष॑धीः ।<br>
ऊर्ज॑ञ्च॒ तत्र॑ सुम॒तिञ्च॑ पिन्वथ॒ यत्रा॑ नरो मरुतस्सि॒ञ्चथा॒ मधु॑ ।</p>
<h4 id="टक-220">टीका</h4>
<p>30अथ चतुर्थी - घृतेनेति अतिजगती विवृद्धपादा । &lsquo;घृतेन&rsquo; इति त्रिभिरक्षरैः प्रथमः पादो विवृद्धः । हे नरः नेतारः मरुतः &lsquo;नयतेर्डिच्च&rsquo; इति ऋप्रत्ययः । घृतेनोदकेन मधुना रसेन मधुरसेन द्यावापृथिवी समुक्षत सिञ्चत । &lsquo;दिवो द्यावा&rsquo; इति द्यावादेशः, &lsquo;देवताद्वन्द्वे च&rsquo; इति पूर्वोत्तरपदयोर्युगपत्प्रकृतिस्वरत्वम् । ततस्तस्य मधुरसस्योदकस्य उपर्युक्षणेन आपः पूर्वस्थिताः पयस्वतीः पानार्हरसवतीः कृणुत कुरुत । विभक्तिव्यत्ययेन द्वितीयास्थाने प्रथमा । ओषधीश्च पयस्वतीः कृणुतेत्येव । इदं चाप्यस्तु - यूयं मधु मधुरं उदकं सिञ्चथ । तत्र ऊर्जमन्नं बलं वा सुमतिं च कल्याणीं मतिं पिन्वथ सिञ्चथ दत्तेत्यर्थः । अबहुव्रीहेरपि &lsquo;नञ्सुभ्याम्&rsquo; इत्युत्तरपदान्तोदात्तत्वम् । बहुव्रीहिर्वा, सुमतिं च प्रजामिति । यत्रसिंचथशब्दयोः &lsquo;अन्येषामपि दृश्यते&rsquo; इति सांहितिकं दीर्घत्वम् ॥</p>
<h3 id="मनतर-217">मन्त्रः</h3>
<p>उदु॒ त्यम् ..</p>
<h4 id="टक-221">टीका</h4>
<p>31अथ सौम्यस्य पुरोनुवाक्या याज्या चा - &lsquo;उदु त्यं जात्वेदसम्&rsquo;, &lsquo;चित्रं देवानाम्&rsquo; इति गायत्रीत्रिष्टुभौ ॥ व्याख्याते चैते । अत्र प्रतीकग्रहणम् । तमिमं जातवेदसं जातप्रज्ञानं सूर्यं देवं केतवः उद्वहन्ति यथा सर्वेषां द्रष्टुं योग्यो भवतीति ॥</p>
<ul>
<li>
<p>[ उदु॒ त्यञ्जा॒तवे॑दसन्दे॒वव्ँव॑हन्ति के॒तवः॑ ।<br>
दृ॒शे विश्वा॑य॒ सूर्य᳚म् ॥</p>
</li>
<li>
<p>अथ दाक्षिणं काण्डं सौम्यमेव । तत्र शौरीभ्यामृग्भ्यां गार्हपत्ये जुहोति - उदुत्यमिति प्रथमा गायत्री, द्वितीया त्रिष्टुप् ॥<br>
तत्र प्रथमा - &lsquo;उदायुषा&rsquo; इत्यत्र व्याख्याता । त्यं तं इमं देवं जातवेदसं जातप्रज्ञं जातानां वेदितारं केतवो रश्मय उद्वहन्ति ऊर्ध्वं वहन्ति दृशे द्रष्टुं विश्वाय विश्वार्थं, विश्वो लोको यथैनं पश्येदिति । &lsquo;सुवर्गाय वा एतानि लोकाय हुयन्ते यद्दाक्षिणानि&rsquo; इत्यादि ब्राह्मणम् ॥]</p>
</li>
<li>
<p>[5&rsquo;यो ब्रह्मवर्चसकामस्स्यात्तस्मा एतं सौर्यं चरुं निर्वपेत्' इत्यस्याः पुरोनुवाक्या - उदु त्यमिति गायत्री ॥ व्याख्यातेयं ग्रहेषु , अस्या इदं प्रतीकग्रहणम् । तमिमं जातवेदसं देवं सूर्यं केतवो रश्मय उद्वहन्ति विश्वस्य लोकस्य दर्शनार्थमिति ॥]</p>
</li>
<li>
<p>[ सौर्यर्चा कृष्णाजिनं पुरस्तात्प्रत्यानह्यत्यूर्ध्वग्रीवम् - उदुत्यमिति गायत्र्या ॥ त्यं तं जातवेदसं जातानां वेदितारम् । &lsquo;गतिकारकयोरपि&rsquo; इत्यसुन्प्रत्ययः । जातप्रज्ञानं वा सूर्यं देवं देवनादिगुणयुक्तं उद्वहन्ति ऊर्ध्वं वहन्ति केतवो रश्मयः दृशे द्रष्टुम् । &lsquo;दृशे विख्ये च&rsquo; इति निपात्यते । विश्वाय विश्वार्थं विश्वं लोको यथा एनं पश्येत् तदनुरूपमुद्वहन्ति । स्मैभावाभावश्छान्दंसः । क्रियमाणेन का सङ्गतिः? उच्यते - एतस्य कर्मणस्सामर्थ्यादेतदेवं भवतीति ॥]</p>
</li>
</ul>
<h3 id="मनतर-218">मन्त्रः</h3>
<p>चि॒त्रम्  ..</p>
<h4 id="टक-222">टीका</h4>
<p>32द्वितीया - चित्रं चायनीयं देवानां सर्वेषामनीकं अनीकभूतं मित्रस्य वरुणस्य च अग्नेश्चक्षुस्थानीयं जङ्गमस्य स्थावरस्य आत्मभूतः सूर्य उदगात् उदेति । उदेत्य च द्यावापृथिवी अन्तरिक्षं च रश्मिभिरापूरयतीति ॥
6तत्रैव याज्या - चित्रमिति त्रिष्टुप् ॥ इयमपि तत्रैव व्याख्याता । प्रतीकग्रहणमेवेदम् । चित्रं चायनीयं देवानामनीकं चमूस्थानीयं मित्रादीनामपि चक्षुस्स्थानीयमुदगादुद्गच्छति । उदुत्यं च द्यावापृथिवी अन्तरिक्षं च आप्रा आप्रात् आपूरयन्ति । जगतः जङ्गमस्य तस्थुषः स्थावरस्य चात्मा सूर्य इति ॥</p>
<ul>
<li>
<p>चि॒त्रन्दे॒वाना॒मुद॑गा॒दनी॑क॒ञ्चख्षु॑र्मि॒त्रस्य॒ वरु॑णस्या॒ग्नेः ।<br>
आऽप्रा॒ द्यावा॑पृथि॒वी अ॒न्तरि॑ख्ष॒ꣳ॒ सूर्य॑ आ॒त्मा जग॑तस्त॒स्थुष॑श्च ॥</p>
</li>
<li>
<p>अथ द्वितीया - चित्रं चायनीयं देवानामनीकं सङ्घातरूपम्मण्डलम् । यद्वा - देवानां रश्मीनां अनीकं मुखं समुदायस्थानं वा । मित्रादीनां देवानामपि चक्षुस्स्थानं , तेपि हि तेन प्रकाशितं पश्यन्ति । यद्वा - मित्रत्वादिपदप्राप्तिहेतुत्वाच्चक्षुरित्युपचर्यते । उपलक्षणं चैतत्, सर्वदेवतापदलाभहेतुत्वात्; भवति मण्डलोपासनमिति । इर्दृशमण्डलमुदगात् उदेति । छान्दसो लुङ्, &lsquo;गातिस्था&rsquo; इति सिचो लुक् । यदा ईदृशम्मण्डलमुदेति तदा तन्मण्डलान्तर्गतो भगवान् सूर्यः जगतो जङ्गमस्य तस्थुषः स्थावरस्य च विश्वस्यात्मा द्यावापृथिवी द्यावापृथिव्यौ अन्तरिक्षं च रश्मिभिराप्राः आपूरयति । प्रा पूरणे पुरुषव्यत्ययः, अदादित्वाच्छपो लुक् । द्यौश्च पृथिवी च द्यावापृथिव्यौ । &lsquo;दिवो द्यावा&rsquo; इति द्यावादेशः, &lsquo;वा छन्दसि&rsquo; इति पूर्वसवर्णदीर्घः', &lsquo;देवताद्वन्द्वे च&rsquo; इति पूर्वोत्तरयोर्युगपत्प्रकृतिस्वरत्वम्, पृथिवीशब्दो ङीषन्तोन्तोदात्तः । ईदृशो भगवाननेन होमेनास्माकमभिमतं साधयत्विति ॥</p>
</li>
</ul>
<h3 id="मनतर-219">मन्त्रः</h3>
<p>औ॒र्व॒भृ॒गु॒वच्छुचि॑म्  ..<br>
अप्नवान॒वदा हु॑वे ।<br>
अ॒ग्निꣳ स॑मु॒द्रवा॑ससम् ।</p>
<h4 id="टक-223">टीका</h4>
<p>33अथोपहोमार्थाः तिस्रो गायत्र्यः - और्वभृगुवदित्याद्याः तत्र ॥ प्रथमा । &lsquo;शुचिम्&rsquo; इति प्रथमपादान्तः । और्वाप्नवानौ भार्गवावृषी । यथोक्तं भृगूणां पञ्चार्षेयप्रवरे - &lsquo;जमदग्निवदौर्ववदप्नवानवच्च्यवनवद्भृगुवत्&rsquo; इति । और्वश्चासौ भृगुश्च और्वभृगुः । भृगुरिति भार्गवोऽभेदेनोच्यते । यथा और्वो भार्गवोग्निमाह्वयत् यथा चाप्नवानोग्निं तद्वदहमपि अग्निं शुचिं समुद्रवाससं आह्वये आह्वयामि आजुहोमि वा । शपो लुक् । समुद्रे वासो यस्य स समुद्रवासाः । अन्तरिक्षे वसतीति के चित् । अपामाच्छादयितेत्यन्ये ॥</p>
<h3 id="मनतर-220">मन्त्रः</h3>
<p>आ स॒वꣳ स॑वि॒तुर्य॑था॒ भग॑स्येव भु॒जिꣳ हु॑वे ।<br>
अ॒ग्निꣳ स॑मु॒द्रवा॑ससम् ।</p>
<h4 id="टक-224">टीका</h4>
<p>34द्वितीया - यथा सवितुस्सवमनुज्ञां आह्वयामि प्रार्थये, यथा च भगस्यादित्यस्य भुजिं भोगं प्रार्थये, तद्वदग्निं समुद्रवाससं हुवे । &lsquo;जवसवौ छन्दसि ' इत्यजन्तौ निपात्येते । भुजेरौणादिकः किप्रत्ययः, भुजिरिति । यद्वा - &lsquo;इक्स्तिपौ&rsquo; इति धातुनिर्देशे विधीयमानोर्थनिर्देशेपि प्रवर्तते ॥</p>
<h3 id="मनतर-221">मन्त्रः</h3>
<p>हु॒वे वात॑स्वनङ्क॒विम्प॒र्जन्य॑क्रन्द्य॒ꣳ॒ सहः॑ ।<br>
अ॒ग्निꣳ स॑मु॒द्रवा॑ससम् ॥ [42]</p>
<h4 id="टक-225">टीका</h4>
<p>35तृतीया - वातस्वनं वातस्वनवन्तं कविं क्रान्तदर्शनं पर्जन्यक्रन्द्यं पर्जन्यवत्सर्वैराह्वातव्यं सर्वेषां प्रियं । उभयत्राप्युपमानपूर्वपदप्रकृतिस्वरत्वम् । सहः सर्वेषां बलं; तद्धेतुत्वात् । यद्वा - सहस्वन्तम् । मत्वर्थीयो लुप्यते । ईदृशमग्निं समुद्रवाससं हुवे आह्वयामीति ॥</p>
<h4 id="टक-226">टीका</h4>
<p>इति भट्टभास्करमिश्रविरचिते यजुर्वेदभाष्ये ज्ञानयज्ञाख्ये तृतीयकाण्डे प्रथमप्रपाठके एकादशोनुवाकः ॥
समाप्तश्च प्रपाठकः ॥</p>

  </div>
</article>







<aside class="card border" id="section-tree-item-">
    <div class="card-title bg-light-gray border d-flex justify-content-between">
        <a href="https://vishvAsa.github.io/vedAH/yajuH/taittirIyam/saMhitA/bhaTTa-bhAskara-bhAShyam/3/1/">प्रपाठकः 1 </a>
        <a data-toggle="collapse" href="#section-tree-item-body-" role="button" aria-expanded="false" aria-controls="section-tree-item-body-" >…<i class="fas fa-caret-down" class="collapsed"></i> </a>
    </div>
    <nav id="section-tree-item-body-" class="card-body p-0 collapse">
        
        <li>draft: false</li>
        
        <li>iscjklanguage: false</li>
        
        <li>title: प्रपाठकः 1</li>
        
        <li>unicode_script: devanagari</li>
        
    </nav>
</aside>


      </main>
    </div>
    <footer class="bg-yellow  p-1" role="contentinfo">
  <div id="disqus_thread"></div>
  <div id="div_footer_bar" class="container-fluid d-flex justify-content-between">
    <a class="btn btn-secondary" href="https://github.com/vishvAsa/vedAH/issues/new" >
      प्रतिस्पन्दः
    </a>
    <a class="btn btn-secondary" href="http://creativecommons.org/licenses/by/4.0/"><img alt="Creative Commons License" style="border-width:0" src="https://i.creativecommons.org/l/by/4.0/80x15.png" /></a>
    <div class="btn small border">
      Built on 2021 Jul 6 07:04:44 UTC. (<a href="http://google.com/search?q=07%3a04%3a44%20UTC to IST">IST</a>)
    </div>
  <ul id="footer-bar-right-custom" class="list-group list-group-horizontal">
  </ul>
  </div>
</footer>

  </body>
  <script type='text/javascript'>
    
    
    
    module_main.default.onDocumentReadyTasks();
  </script>
</html>
