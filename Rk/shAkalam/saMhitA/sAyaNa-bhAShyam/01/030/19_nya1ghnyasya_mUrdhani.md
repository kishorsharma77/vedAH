+++
title = "१९ न्य१घ्न्यस्य मूर्धनि"

+++

हे अश्विनौ युवामघ्न्यस्य हन्तुं विनाशयितुमशक्यस्य दृढस्य पर्वतस्य मूर्धन्युपरि चक्रं भवदीयरथसंबन्ध्येकं चक्रं नि येमथुः । नियमितवन्तौ । अन्यच्चक्रं परि द्यां द्युलोकस्य परित ईयते । गच्छति ॥ अघ्न्यस्य । अहननमघ्नः । घञर्थे कविधानं स्थास्नापाव्यधिहनियुध्यर्थम् । पा ३-३-५८-४ । इति हन्तेः कप्रत्ययः । अघ्न मर्हत्यघ्नः । छन्दसि च (पा ५-१-६७) इति यप्रत्ययः । प्रत्ययस्वरेणान्तोदात्तत्वम् । येमधुः । यम उपरमे । कित लिट्यत एकहल्मध्ये (पा ६-४-१२०) इत्येत्वाभ्यासलोपौ ॥ १९ ॥