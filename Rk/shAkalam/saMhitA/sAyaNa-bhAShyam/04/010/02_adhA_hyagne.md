+++
title = "०२ अधा ह्यग्ने"

+++

पौनराधेयिक्यामिष्टौ प्रधानस्याधा ह्यग्ने इत्येषानुवाक्या । एभिर्नो अर्कैरिति तस्यां स्विष्टकृतोऽनुवाक्या । अभिष्टे अद्येति प्रधानस्य याज्या । सुत्रितं च । अधा ह्यग्ने क्रतोर्भद्रस्याभिष्ठे अद्य गीर्भिर्गृणन्त एभिर्नो अर्कैः । आ. २-८ । इति ॥अधा हि इदानीमेव हे अग्ने त्वं क्रतोरस्मदीयस्य यागस्य रथीर्नेता बभूथ । भवसि । छन्दसि लुङ्लङ्लुट इति भवतेर्वर्तमानेऽर्थे लिटि सिपस्थल् । आर्ध धातुकस्य्ड्वलादेरितीडागमे प्राप्ते बभूथाततन्थेति निपातनादिडभावः । कीदृशस्य यागस्य । भद्रस्य भजनीयस्य दक्षस्य प्रवृद्धस्य साधोरभीष्टफलानां साधकस्य ऋतस्य सत्यभूतस्य बृहतो महतः ॥ २ ॥