+++
title = "१० अहं तदासु"

+++

अहं तत्प्रसिद्धं पय आसु गोषु धारयम् । धृतवानस्मि। धृञ् धारणे। ण्यन्तस्य लङे रूपम् । यत्पय आसु गोषु देवश्चन त्वष्टा देवतिल्पी सूर्यो वा देवो न चनाधारयत् धर्तुं नाशक्नोत्। कीदृक् पयोऽधारयमिति चेत् उच्यते। रुशद्दीप्तं स्वार्हं स्पृहणियम् । किषु प्रदेशेष्विति उच्यते। गवामूधः सु उद्धततरेषु गवां पयोधारणप्रदेशेषु। किञ्च मधूदकं वक्षणासु नदीनामैतत्। वहनशीलासु नदीषु धारयामीत्यनुषज्यते। नद्युदकधारणस्यावधिरुच्यते। आ मधोरोदकोत्पत्तेः। आगामिवर्षसमयपर्यन्तमित्यर्थः। कीदृशं मध्विति तदुच्यते। श्वात्र्यम्। श्वात्रमिति क्षिप्रनाम। क्षिप्रगमनार्हम्। यद्वा। श्यात्र्यमित्युत्तरत्र सम्बध्यते। श्वात्र्यं सुखावहं सोमं प्रत्याशिरं धारयम्॥१०॥