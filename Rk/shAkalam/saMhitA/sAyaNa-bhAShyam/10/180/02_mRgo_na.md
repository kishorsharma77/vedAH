+++
title = "०२ मृगो न"

+++

वैमृधस्य हविषो मृगो नेत्येषा याज्या। सूत्रितम् च। वि न इन्द्र मृभो जहि मृगो न भीमः कुचरो गिरिष्ठाः। आ. २-१०। इति॥कुचरः कुत्सितचरणो गिरिष्थाः पर्वतनिवासी मृगो न सिंह इव हे इन्द्र त्वं भीमो भयङ्करोऽसि। सत्वं परस्याः परावतोऽतिशयेन दूराद्द्युलोकादा जगन्थ। आगच्छ। गमेश्छान्दसे लिटि क्रादिनियमप्राप्तस्येट उपदेशेऽत्वतः। पा. ७-२-६२। इति प्रतिषेधः। आगत्य च सृकं सरणशीलं तिग्मं तीक्ष्णं पविं वज्रं संशाय सम्यक् तीक्ष्णीकृत्य शत्रूनस्मदीयान्वैरिणो हे इन्द्र तेन वज्रेण वि ताळ्हि। विशेशेण ताडय। विनाशयेत्यर्थः। तड आघाते। अस्माल्लोटि ण्यन्ताद्रूपमेतत्। तथा मृधः सङ्ग्रामोद्युक्तान्युयुत्सूनन्यानपि वि नुदस्व। विशेषेन तिरस्कुरु॥२॥