+++
title = "०३ यस्य द्यावापृथिवी"

+++

यस्येन्द्रस्य महद्विपुलं पौंस्यं बलं द्यावापृथिवी द्यावापृथिव्यावनुवर्तते । यस्य चेन्द्रस्य व्रते नियमरूपे कर्मणि वरुणो वर्तते । वरुणोऽपीन्द्रस्य नियमनं नातिक्रामतीत्यर्थः । अपि च सूर्योऽपि यस्येन्द्रस्य व्रते वर्तते । तथा यस्येन्द्रस्य व्रतं कर्म सिन्धवो नद्यः सश्चति । वचनव्यत्ययः । गच्छन्ति । सश्चितिर्गच्छतिकर्मा । इन्द्रेणानुशिष्टाः प्रवहन्तीत्यर्थः । तं मरुत्वन्तमिन्द्रं सख्यायाह्वयामहे ॥ द्वावापृथिवी । द्यौश्च पृथिवी च द्यावापृथिव्यौ । दिवो द्यावेति द्यावादेशः । स चाद्युदात्तो निपातितः । पृथिवीशब्दो ङीष् प्रत्ययान्तोऽन्तोदात्तः । देवताद्वन्द्वे चेत्युभयपदप्रकृतिस्वरत्वम् । वा छन्दसीतिपूर्वसवर्णदीर्घः ॥ ३ ॥