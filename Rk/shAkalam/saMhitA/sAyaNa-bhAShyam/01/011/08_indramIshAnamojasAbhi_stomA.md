+++
title = "०८ इन्द्रमीशानमोजसाभि स्तोमा"

+++

स्तोमाः स्तोतार ऋत्विज ओजसा बलेनेशानं जगतो नियामकमिन्द्रमभ्यनूषत । सर्वत्र स्तुतवन्तः । यस्येन्द्रस्य रातयो धनदानानि सहस्रं सहस्रसङ्ख्योपेतानि सन्ति । उत वाथवा भूयसीः सहस्रसङ्ख्याया अप्यधिकाः सन्ति । तमिन्द्रमिति पूर्वत्रान्वयः ॥ इन्द्रम् । ऋज्रेन्द्रेत्यादिना रन् । नित्त्वादाद्युदात्तः । ईशानम् । लटः शानच् । अदिप्रभृतिभ्यः शप इति शपो लुक् । धातोरनुदात्तेत्त्वात्तास्यनुदात्तेत्यादिनाशानचोऽनुदात्तत्वम् । ओजसा । नब्विषयत्वादाद्युदात्तः । स्तोमाः । अर्तिस्तुस्वित्यादिना मन्प्रत्ययः । नित्त्वादाद्युदात्तः । अनूषत । णु स्तुतौ । णो नः । लुङ् । व्यत्ययेन झः । तस्यादादेशः (पा ७-१-५) च्लेः सिच् । अस्य धातोः कुटादित्वेन सि चो ङित्वाद्गुणाभावः । इडभावश्छान्दसः । दीर्घत्वं च । अडागमः । सहस्रम् । कर्दमादीनां च (फि ३-१०) इति द्वितीयाक्षरमुदात्तम् । रातयः । मन्त्रे वृषेत्यादिना क्तिन्नुदात्तः । उत । प्रातिपदिकस्वरः । वा । चादिरनुदात्तः । सन्ति । प्रत्ययाद्युदात्तत्वम् । तिङ्ङतिङ इति निघातो न भवति यद्वृत्तान्नित्यमिति प्रतिषेधात् । स हि व्यवहितेऽपि भवतीत्युक्तम् । भूयसीः । सहस्रादतिशयेन बह्व्यो भूयस्यः । अत्र विभक्तव्यस्य सहस्रस्य सन्निधिबलादुपपदत्वप्रतीतेर्द्विवचनविभज्योपपदे तरबीयसुनौ (पा ५-३-५७) इति बहुशब्दादीयसुन् । बहोर्लोपो भू च बहोः (पा ६-४-१५८) इतीकारलोपः । प्रकृतेर्भू इत्यादेशश्च । ईयसुनो नित्त्वादाद्युदात्तत्वम् । उगितश्चेति ङीप् ॥ २१ ॥ ८ ॥