+++
title = "०६ स मन्दस्वा"

+++

हे इन्द्र स तथाविधस्त्वं महे महते राधसे धनायान्धसोऽस्माभिर्दीयमानस्य सोमस्य पानेन तन्वा शरीरेण सह मन्दस्व । हृष्टो भव । हिरत्र समुच्चयार्थः । किञ्च त्वं स्तोतारं मां निदे निन्दायै विषयभूतं न्स्करः । माकार्षीः । मन्दस्व । मदि स्तुत्यादिष्वित्यस्य लोटि रूपम् । हे चेति निघातप्रतिषेधेन भवितव्यमिति चेन्न । तत्राप्रातिलोम्य इति वर्तते । अत्र हेः समुच्चयार्थत्वान्निघातः । तन्वा उदात्तस्वरितयोरिति स्वरितत्वम् । महे । तकारलोपश्छान्दसः । बृहन्महतोरुपसङ्ख्यानमिति विभक्तेरुदात्तत्वम् । निदे । णिदि कुत्सायामित्यस्मात्संपदादि लक्षणो भावे क्विप् । आगमानुशासनस्यानित्यत्वान्नुमभावः । सावेकाच इति विभक्तेरुदात्तत्वम् । करः । करोतेर्लुङि च्लेः कृमृदृ रुहिभ्यश्छन्दसीत्यङादेशः । निघातः ॥ ६ ॥