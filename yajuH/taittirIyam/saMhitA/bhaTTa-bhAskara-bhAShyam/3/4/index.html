<!DOCTYPE html>
<html lang="en-us">
  <head>
    <meta charset="utf-8">
    <meta http-equiv="X-UA-Compatible" content="IE=edge,chrome=1">
    
    <title>वेदे विश्वासटिप्पन्यः  | प्रपाठकः 4</title>
    <meta name="HandheldFriendly" content="True">
    <meta name="MobileOptimized" content="320">

    <meta name="viewport" content="width=device-width,minimum-scale=1">
    <meta name="generator" content="Hugo 0.83.1" />
    
    
      <META NAME="ROBOTS" CONTENT="INDEX, FOLLOW">
    

    <link href="/vedAH/yajuH/taittirIyam/saMhitA/bhaTTa-bhAskara-bhAShyam/3/4/" rel="alternate" type="application/rss+xml" title="वेदे विश्वासटिप्पन्यः" />
    <link href="/vedAH/yajuH/taittirIyam/saMhitA/bhaTTa-bhAskara-bhAShyam/3/4/" rel="feed" type="application/rss+xml" title="वेदे विश्वासटिप्पन्यः" />

    <meta property="og:title" content="प्रपाठकः 4" />
<meta property="og:description" content="तैत्तिरीयसंहितायां तृतीयकाण्डे चतुर्थः प्रपाठकः ॥ इष्टिहोमाभिधानम् अनुवाकः १ वशागर्भदर्शननिमित्तकहोमविधिः विश्वेदेवा ऋषयः
संयुक्तमन्त्रः वि वा ए॒तस्य॑ य॒ज्ञ ऋ॑ध्यते॒ यस्य॑ ह॒विर॑ति॒रिच्य॑ते॒ सूर्यो॑ दे॒वो दि॑वि॒षद्भ्य॒ इत्या॑ह॒ बृह॒स्पति॑ना चै॒वास्य॑ प्र॒जाप॑तिना च य॒ज्ञस्य॒ व्यृ॑द्ध॒मपि॑ वपति
मन्त्रः वि वा ए॒तस्य॑ य॒ज्ञ ऋ॑ध्यते ।
यस्य॑ ह॒विर॑ति॒रिच्य॑ते ।
सूर्यो॑ दे॒वो दि॑वि॒षद्भ्य॒ इत्या॑ह ।
टीका 1अथ &lsquo;सूर्यो देवः&rsquo; इत्यादीनां मन्त्राणां ब्राह्मणम् - वि वा एतस्येत्यादि ॥ एतस्य यज्ञो व्यृद्ध्यते ऋद्ध्या विहीनः क्रियते यस्य हविरतिरिच्यते । देवताविशेषमुद्दिश्य उपाकृतस्य पशोः गर्भसंभवेन वपाद्याधिक्यमतिरकेः । अतिरेकाद्धविष्ट्वहानिः, तां देवतामतिव्याप्यावस्थितत्वात् । तस्मात्तत्परिहारार्थं &lsquo;सूर्यो देवः&rsquo; इति मन्त्रेण तस्या गर्भवपावसां जुहोति ।" />
<meta property="og:type" content="article" />
<meta property="og:url" content="https://vishvAsa.github.io/vedAH/yajuH/taittirIyam/saMhitA/bhaTTa-bhAskara-bhAShyam/3/4/" /><meta property="article:section" content="yajuH" />



<meta itemprop="name" content="प्रपाठकः 4">
<meta itemprop="description" content="तैत्तिरीयसंहितायां तृतीयकाण्डे चतुर्थः प्रपाठकः ॥ इष्टिहोमाभिधानम् अनुवाकः १ वशागर्भदर्शननिमित्तकहोमविधिः विश्वेदेवा ऋषयः
संयुक्तमन्त्रः वि वा ए॒तस्य॑ य॒ज्ञ ऋ॑ध्यते॒ यस्य॑ ह॒विर॑ति॒रिच्य॑ते॒ सूर्यो॑ दे॒वो दि॑वि॒षद्भ्य॒ इत्या॑ह॒ बृह॒स्पति॑ना चै॒वास्य॑ प्र॒जाप॑तिना च य॒ज्ञस्य॒ व्यृ॑द्ध॒मपि॑ वपति
मन्त्रः वि वा ए॒तस्य॑ य॒ज्ञ ऋ॑ध्यते ।
यस्य॑ ह॒विर॑ति॒रिच्य॑ते ।
सूर्यो॑ दे॒वो दि॑वि॒षद्भ्य॒ इत्या॑ह ।
टीका 1अथ &lsquo;सूर्यो देवः&rsquo; इत्यादीनां मन्त्राणां ब्राह्मणम् - वि वा एतस्येत्यादि ॥ एतस्य यज्ञो व्यृद्ध्यते ऋद्ध्या विहीनः क्रियते यस्य हविरतिरिच्यते । देवताविशेषमुद्दिश्य उपाकृतस्य पशोः गर्भसंभवेन वपाद्याधिक्यमतिरकेः । अतिरेकाद्धविष्ट्वहानिः, तां देवतामतिव्याप्यावस्थितत्वात् । तस्मात्तत्परिहारार्थं &lsquo;सूर्यो देवः&rsquo; इति मन्त्रेण तस्या गर्भवपावसां जुहोति ।">

<meta itemprop="wordCount" content="10564">
<meta itemprop="keywords" content="" /><meta name="twitter:card" content="summary"/>
<meta name="twitter:title" content="प्रपाठकः 4"/>
<meta name="twitter:description" content="तैत्तिरीयसंहितायां तृतीयकाण्डे चतुर्थः प्रपाठकः ॥ इष्टिहोमाभिधानम् अनुवाकः १ वशागर्भदर्शननिमित्तकहोमविधिः विश्वेदेवा ऋषयः
संयुक्तमन्त्रः वि वा ए॒तस्य॑ य॒ज्ञ ऋ॑ध्यते॒ यस्य॑ ह॒विर॑ति॒रिच्य॑ते॒ सूर्यो॑ दे॒वो दि॑वि॒षद्भ्य॒ इत्या॑ह॒ बृह॒स्पति॑ना चै॒वास्य॑ प्र॒जाप॑तिना च य॒ज्ञस्य॒ व्यृ॑द्ध॒मपि॑ वपति
मन्त्रः वि वा ए॒तस्य॑ य॒ज्ञ ऋ॑ध्यते ।
यस्य॑ ह॒विर॑ति॒रिच्य॑ते ।
सूर्यो॑ दे॒वो दि॑वि॒षद्भ्य॒ इत्या॑ह ।
टीका 1अथ &lsquo;सूर्यो देवः&rsquo; इत्यादीनां मन्त्राणां ब्राह्मणम् - वि वा एतस्येत्यादि ॥ एतस्य यज्ञो व्यृद्ध्यते ऋद्ध्या विहीनः क्रियते यस्य हविरतिरिच्यते । देवताविशेषमुद्दिश्य उपाकृतस्य पशोः गर्भसंभवेन वपाद्याधिक्यमतिरकेः । अतिरेकाद्धविष्ट्वहानिः, तां देवतामतिव्याप्यावस्थितत्वात् । तस्मात्तत्परिहारार्थं &lsquo;सूर्यो देवः&rsquo; इति मन्त्रेण तस्या गर्भवपावसां जुहोति ।"/>

      
    

    <script src="/vedAH/webpack_dist/dir_tree-bundle.js"></script>
    <script type="text/javascript">
    
    let baseURL = "https:\/\/vishvAsa.github.io\/vedAH\/";
    let basePath = "/" + baseURL.split("/").slice(3).join("/");
    let siteParams = JSON.parse("{\u0022build_img\u0022:\u0022https:\/\/github.com\/vishvAsa\/vedAH\/actions\/workflows\/build.yml\/badge.svg\u0022,\u0022build_url\u0022:\u0022https:\/\/github.com\/vishvAsa\/vedAH\/actions\/workflows\/build.yml\u0022,\u0022contactlink\u0022:\u0022https:\/\/github.com\/vishvAsa\/vedAH\/issues\/new\u0022,\u0022disqusshortcode\u0022:\u0022vvasuki-site\u0022,\u0022env\u0022:\u0022production\u0022,\u0022fullsearchurl\u0022:\u0022\/full_search\u0022,\u0022githubeditmepathbase\u0022:\u0022https:\/\/github.com\/vishvAsa\/vedAH\/edit\/content\/\u0022,\u0022mainSections\u0022:[\u0022atharva\u0022],\u0022mainsections\u0022:[\u0022atharva\u0022]}");
    let pageDefaultsList = JSON.parse("[{\u0022scope\u0022:{\u0022pathPrefix\u0022:\u0022\u0022},\u0022values\u0022:{\u0022comments\u0022:true,\u0022layout\u0022:\u0022page\u0022,\u0022search\u0022:true,\u0022sidebar\u0022:\u0022home_sidebar\u0022,\u0022unicode_script\u0022:\u0022devanagari\u0022}}]");
    let sidebarsData = JSON.parse("{\u0022home_sidebar\u0022:{\u0022contents\u0022:[{\u0022url\u0022:\u0022recdir:\/\/\u0022},{\u0022contents\u0022:[{\u0022title\u0022:\u0022ज्यौतिषम्\u0022,\u0022url\u0022:\u0022..\/jyotiSham\/\u0022},{\u0022title\u0022:\u0022संस्कृतम्\u0022,\u0022url\u0022:\u0022..\/sanskrit\/\u0022},{\u0022title\u0022:\u0022संस्कारः\u0022,\u0022url\u0022:\u0022..\/devaH\/\u0022},{\u0022title\u0022:\u0022आगमः\u0022,\u0022url\u0022:\u0022..\/AgamaH\/\u0022},{\u0022title\u0022:\u0022कल्पान्तरम्\u0022,\u0022url\u0022:\u0022..\/kalpAntaram\/\u0022},{\u0022title\u0022:\u0022Notes Home\u0022,\u0022url\u0022:\u0022..\/notes\/\u0022},{\u0022title\u0022:\u0022वेदाः\u0022,\u0022url\u0022:\u0022..\/vedAH\/\u0022},{\u0022title\u0022:\u0022पुराणम्\u0022,\u0022url\u0022:\u0022..\/purANam\/\u0022},{\u0022title\u0022:\u0022काव्यम्\u0022,\u0022url\u0022:\u0022..\/kAvyam\/\u0022},{\u0022title\u0022:\u0022मीमांसा\u0022,\u0022url\u0022:\u0022..\/mImAMsA\/\u0022},{\u0022title\u0022:\u0022त्रिपिटकम्\u0022,\u0022url\u0022:\u0022..\/tipiTaka\/\u0022},{\u0022title\u0022:\u0022पाळयः\u0022,\u0022url\u0022:\u0022..\/pALi\/\u0022},{\u0022title\u0022:\u0022भाषान्तरम्\u0022,\u0022url\u0022:\u0022..\/bhAShAntaram\/\u0022},{\u0022title\u0022:\u0022English Lit\u0022,\u0022url\u0022:\u0022..\/english\/\u0022}],\u0022title\u0022:\u0022सङ्ग्रहान्तरम्\u0022},{\u0022title\u0022:\u0022Vishvas\u0027s home page\u0022,\u0022url\u0022:\u0022\/..\/\u0022},{\u0022title\u0022:\u0022Blog\u0022,\u0022url\u0022:\u0022\/assets\/blog\/\u0022},{\u0022title\u0022:\u0022\\u003ci class=\\\u0022fas fa-hand-holding-heart\\\u0022\\u003e\\u003c\/i\\u003eDonate Via Vishvas\u0022,\u0022url\u0022:\u0022https:\/\/vishvAsa.github.io\/interests\/dharma-via-vishvas\/\u0022}],\u0022title\u0022:\u0022भागाः\u0022}}");
    let autocompletePageUrl = "\/vedAH\/data\/pages.tsv";
    
    var pageRelUrlTree = {};
</script>

    <script>
    
    let pageVars = {};
    pageVars.pageUrlMinusBasePath = "\/vedAH\/yajuH\/taittirIyam\/saMhitA\/bhaTTa-bhAskara-bhAShyam\/3\/4\/".replace(basePath, "/");
    pageVars.pageParams = {};
    pageVars.pageSource = "yajuH\/taittirIyam\/saMhitA\/bhaTTa-bhAskara-bhAShyam\/3\/4.md";
    console.log(pageVars.pageSource);
    var pageDefaults;
    for (let possiblePageDefaults of pageDefaultsList) {
      if (pageVars.pageSource.startsWith(possiblePageDefaults.scope.pathPrefix)) {
        pageDefaults = possiblePageDefaults.values
      }
    }
    
    </script>
    <script src="/vedAH/webpack_dist/main-bundle.js"></script>
    <script src="/vedAH/webpack_dist/transliteration-bundle.js"></script>
    <script src="/vedAH/non_webpack_js/disqus.js"></script>
    <script src="/vedAH/webpack_dist/ui_lib-bundle.js"></script>
    <script src="/vedAH/webpack_dist/search-bundle.js"></script>

    <link rel="stylesheet" href="/vedAH/css/fonts.css">
    <link rel="stylesheet" href="/vedAH/css/@fortawesome/fontawesome-free/css/solid.min.css">
    

    <link rel="stylesheet" href="/vedAH/css/@fortawesome/fontawesome-free/css/fontawesome.min.css">

    
    <link rel="alternate" hreflang="sa-Deva" href="https://vishvAsa.github.io/vedAH/yajuH/taittirIyam/saMhitA/bhaTTa-bhAskara-bhAShyam/3/4/" />
    <link rel="alternate" hreflang="sa-Deva" href="https://vishvAsa.github.io/vedAH/yajuH/taittirIyam/saMhitA/bhaTTa-bhAskara-bhAShyam/3/4/?transliteration_target=devanagari" />
    <link rel="alternate" hreflang="sa-Knda" href="https://vishvAsa.github.io/vedAH/yajuH/taittirIyam/saMhitA/bhaTTa-bhAskara-bhAShyam/3/4/?transliteration_target=kannada" />
    <link rel="alternate" hreflang="sa-Mlym" href="https://vishvAsa.github.io/vedAH/yajuH/taittirIyam/saMhitA/bhaTTa-bhAskara-bhAShyam/3/4/?transliteration_target=malayalam" />
    <link rel="alternate" hreflang="sa-Telu" href="https://vishvAsa.github.io/vedAH/yajuH/taittirIyam/saMhitA/bhaTTa-bhAskara-bhAShyam/3/4/?transliteration_target=telugu" />
    <link rel="alternate" hreflang="sa-Taml-t-sa-Taml-m0-superscript" href="https://vishvAsa.github.io/vedAH/yajuH/taittirIyam/saMhitA/bhaTTa-bhAskara-bhAShyam/3/4/?transliteration_target=tamil_superscripted" />
    <link rel="alternate" hreflang="sa-Taml" href="https://vishvAsa.github.io/vedAH/yajuH/taittirIyam/saMhitA/bhaTTa-bhAskara-bhAShyam/3/4/?transliteration_target=tamil" />
    <link rel="alternate" hreflang="sa-Gran" href="https://vishvAsa.github.io/vedAH/yajuH/taittirIyam/saMhitA/bhaTTa-bhAskara-bhAShyam/3/4/?transliteration_target=grantha" />
    <link rel="alternate" hreflang="sa-Gujr" href="https://vishvAsa.github.io/vedAH/yajuH/taittirIyam/saMhitA/bhaTTa-bhAskara-bhAShyam/3/4/?transliteration_target=gujarati" />
    <link rel="alternate" hreflang="sa-Orya" href="https://vishvAsa.github.io/vedAH/yajuH/taittirIyam/saMhitA/bhaTTa-bhAskara-bhAShyam/3/4/?transliteration_target=oriya" />
    <link rel="alternate" hreflang="sa-Beng-t-sa-Beng-m0-assamese" href="https://vishvAsa.github.io/vedAH/yajuH/taittirIyam/saMhitA/bhaTTa-bhAskara-bhAShyam/3/4/?transliteration_target=assamese" />
    <link rel="alternate" hreflang="sa-Beng" href="https://vishvAsa.github.io/vedAH/yajuH/taittirIyam/saMhitA/bhaTTa-bhAskara-bhAShyam/3/4/?transliteration_target=bengali" />
    <link rel="alternate" hreflang="sa-Guru" href="https://vishvAsa.github.io/vedAH/yajuH/taittirIyam/saMhitA/bhaTTa-bhAskara-bhAShyam/3/4/?transliteration_target=gurmukhi" />
    <link rel="alternate" hreflang="sa-Cyrl" href="https://vishvAsa.github.io/vedAH/yajuH/taittirIyam/saMhitA/bhaTTa-bhAskara-bhAShyam/3/4/?transliteration_target=cyrillic" />
    <link rel="alternate" hreflang="sa-Sinh" href="https://vishvAsa.github.io/vedAH/yajuH/taittirIyam/saMhitA/bhaTTa-bhAskara-bhAShyam/3/4/?transliteration_target=sinhala" />
    <link rel="alternate" hreflang="sa-Shar" href="https://vishvAsa.github.io/vedAH/yajuH/taittirIyam/saMhitA/bhaTTa-bhAskara-bhAShyam/3/4/?transliteration_target=sharada" />
    <link rel="alternate" hreflang="sa-Brah" href="https://vishvAsa.github.io/vedAH/yajuH/taittirIyam/saMhitA/bhaTTa-bhAskara-bhAShyam/3/4/?transliteration_target=brahmi" />
    <link rel="alternate" hreflang="sa-Modi" href="https://vishvAsa.github.io/vedAH/yajuH/taittirIyam/saMhitA/bhaTTa-bhAskara-bhAShyam/3/4/?transliteration_target=modi" />
    <link rel="alternate" hreflang="sa-Tirh" href="https://vishvAsa.github.io/vedAH/yajuH/taittirIyam/saMhitA/bhaTTa-bhAskara-bhAShyam/3/4/?transliteration_target=tirhuta_maithili" />
    <link rel="alternate" hreflang="sa-Latn-t-sa-Zyyy-m0-iso" href="https://vishvAsa.github.io/vedAH/yajuH/taittirIyam/saMhitA/bhaTTa-bhAskara-bhAShyam/3/4/?transliteration_target=iso" />
      <link rel="alternate" hreflang="sa-Latn-t-sa-Zyyy-m0-iast" href="https://vishvAsa.github.io/vedAH/yajuH/taittirIyam/saMhitA/bhaTTa-bhAskara-bhAShyam/3/4/?transliteration_target=iast" />
  </head>

  <body class="ma0 bg-near-white">
    


    
<header class="p-1 bg-yellow">
    <nav role="navigation">
      <div id="div_top_bar" class="row">
        <div class="col-md-3 justify-content-start">
          <a  href="/vedAH/" class="btn col border">
            <i class="fas fa-gopuram ">वेदे विश्वासटिप्पन्यः <br/> प्रपाठकः 4</i>
          </a>
        </div>
        <div id="div_top_bar_right" class="col-md-auto d-flex justify-content-center">
          ✍
          <select name="transliterationDropdown" size="1" onchange="module_transliteration.updateTransliteration()">
            <option value="devanagari" selected="">स</option>
            <option value="iso">ā</option>
            <option value="kannada">ಅ</option>
            <option value="malayalam">അ</option>
            <option value="telugu">క</option>
            <option value="tamil_superscripted">க²</option>
            <option value="tamil_extended">க</option>
            <option value="grantha">𑌅</option>
            <option value="gujarati">અ</option>
            <option value="oriya">ଅ</option>
            <option value="assamese">অস</option>
            <option value="bengali">অ</option>
            <option value="gurmukhi">ਅ</option>
            <option value="cyrillic">пу</option>
            <option value="sinhala">අ</option>
            <option value="sharada">𑆑𑇀𑆰</option>
            <option value="brahmi">𑀅</option>
            <option value="modi">𑘦𑘻𑘚𑘲</option>
            <option value="tirhuta_maithili">𑒁</option>
          </select>
          🗨:
          <select name="commentStyleDropdown" size="1" onchange="module_main.default.updateCommentStyleFromDropdown()">
            <option value="on">✔</option>
            <option value="hidden">✗</option>
          </select>
          <div><a  name="speakerButton" class="btn btn-secondary" onclick="module_main.default.handleSpeakToggle()">🎧️</a></div>
        </div>
        <div class="row col  d-flex justify-content-center">
          <a href="/full_search"  class="btn btn-secondary">🥽🔦</a>
          <div><a  name="previousPage" href="" class="btn btn-secondary">###<i class="fas fa-caret-left"></i></a></div>
          <div ><a name="nextPage" href="" class="btn btn-secondary"><i class="fas fa-caret-right"></i> ### </a></div>
        </div>
        <ul id="top-bar-right-custom" class="list-group list-group-horizontal">
        </ul>
      </div>
    </nav>
</header>

    
    <div class="row" name="contentRow">
      
      <aside class="col-md-3 card border " id="sidebar">
          <div id="fastSearch">
              <input id="searchInput" placeholder="शीर्षिकान्विष्यताम्"  tabindex="0">
          </div>
          <div id="sidebarTitle" class="card-title bg-light-gray border d-flex justify-content-between" >
          <a name="sidebarToggleLink" data-toggle="collapse" href="#sidebar_body" role="button" aria-expanded="true" aria-controls="sidebar_body" onclick="module_main.default.sidebarToggleHandler()">
            Menu <i class="fas fa-caret-down"></i></a>
        </div>
        <nav class="card-body p-0 collapse show" id="sidebar_body">
          <ul id="displayed_sidebar" class="list pl2 p-2 bg-yellow">
        </ul>
        </nav>
      </aside>
      <main class="col p-3" role="main">
        
<header class='border d-flex justify-content-between'>
    <h1 id="प्रपाठकः 4">प्रपाठकः 4</h1>
    
    <a id="editLink" class="btn btn-primary"  href="https://github.com/vishvAsa/vedAH/edit/content/yajuH/taittirIyam/saMhitA/bhaTTa-bhAskara-bhAShyam/3/4.md"><i class="fas fa-edit"></i></a>
    
</header>
<article>
  <aside id="toc_card" class="card border ">
    <div id="toc_header" class="card-title border d-flex justify-content-between">
        <a data-toggle="collapse" href="#toc_body" role="button" aria-expanded="true" aria-controls="toc_body">
          What's in this page? <i class="fas fa-caret-down"></i> </a>
    </div>
    <div id="toc_body" class="card-body collapse p-0">
      
      <ul id="toc_ul" class="list p-0">
      </ul>
    </div>
  </aside>
  <div id="post_content">
  <h2 id="तततरयसहतय-ततयकणड-चतरथ-परपठक-">तैत्तिरीयसंहितायां तृतीयकाण्डे चतुर्थः प्रपाठकः ॥</h2>
<h2 id="इषटहमभधनम"><em>इष्टिहोमाभिधानम्</em></h2>
<h2 id="अनवक-१-वशगरभदरशननमततकहमवध">अनुवाकः १ वशागर्भदर्शननिमित्तकहोमविधिः</h2>
<p>विश्वेदेवा ऋषयः</p>
<h3 id="सयकतमनतर">संयुक्तमन्त्रः</h3>
<p>वि वा ए॒तस्य॑ य॒ज्ञ ऋ॑ध्यते॒ यस्य॑ ह॒विर॑ति॒रिच्य॑ते॒ सूर्यो॑ दे॒वो दि॑वि॒षद्भ्य॒ इत्या॑ह॒ बृह॒स्पति॑ना चै॒वास्य॑ प्र॒जाप॑तिना च य॒ज्ञस्य॒ व्यृ॑द्ध॒मपि॑ वपति</p>
<h3 id="मनतर">मन्त्रः</h3>
<p>वि वा ए॒तस्य॑ य॒ज्ञ ऋ॑ध्यते  ।<br>
यस्य॑ ह॒विर॑ति॒रिच्य॑ते ।<br>
सूर्यो॑ दे॒वो दि॑वि॒षद्भ्य॒ इत्या॑ह ।</p>
<h4 id="टक">टीका</h4>
<p>1अथ &lsquo;सूर्यो देवः&rsquo; इत्यादीनां मन्त्राणां ब्राह्मणम् - वि वा एतस्येत्यादि ॥ एतस्य यज्ञो व्यृद्ध्यते ऋद्ध्या विहीनः क्रियते यस्य हविरतिरिच्यते । देवताविशेषमुद्दिश्य उपाकृतस्य पशोः गर्भसंभवेन वपाद्याधिक्यमतिरकेः । अतिरेकाद्धविष्ट्वहानिः, तां देवतामतिव्याप्यावस्थितत्वात् । तस्मात्तत्परिहारार्थं &lsquo;सूर्यो देवः&rsquo; इति मन्त्रेण तस्या गर्भवपावसां जुहोति ।</p>
<h3 id="मनतर-1">मन्त्रः</h3>
<p>बृह॒स्पति॑ना चै॒वास्य॑ प्र॒जाप॑तिना च य॒ज्ञस्य॒ व्यृ॑द्ध॒मपि॑ वपति ।</p>
<h4 id="टक-1">टीका</h4>
<p>बृहस्पतिनेत्यादि । गतम् । व्यृद्धं विहीनं अपि वपति आपूरयति अतिरेकान्निवर्तयति ।</p>
<p>+++( अत्र मूलं किम् )+++</p>
<p>हविष इति । &lsquo;गतिरनन्तरः&rsquo; इति गतेः प्रकृतिस्वरत्वेन उदात्तत्वे &lsquo;उदात्तस्वरितयोः&rsquo; इति ऋकारस्स्वर्यते ॥</p>
<h3 id="सयकतमनतर-1">संयुक्तमन्त्रः</h3>
<p>रख्षाꣳ॑सि॒ वा ए॒तत्प॒शुꣳ स॑चन्ते॒ यदे॑कदेव॒त्य॑ आल॑ब्धो॒ भूया॒न्भव॑ति॒ यस्या᳚स्ते॒ हरि॑तो॒ गर्भ॒ इत्या॑ह देव॒त्रैवैना᳚ङ्गमयति॒ रख्ष॑सा॒मप॑हत्यै</p>
<h3 id="मनतर-2">मन्त्रः</h3>
<p>रख्षाꣳ॑सि॒ वा ए॒तत्प॒शुꣳ स॑चन्ते  ।</p>
<h4 id="टक-2">टीका</h4>
<p>2रक्षांसीत्यादि ॥ पशुं सचन्ते समवयन्ति समनुप्रविशन्ति एतत् एतेन हेतुना । केन? यत् येन एकदेवत्स आलब्धः एकस्यै देवतायै आलब्धः । देवतान्तात्तादर्थ्ये यत् ।</p>
<h3 id="मनतर-3">मन्त्रः</h3>
<p>यदे॑कदेव॒त्य॑ आल॑ब्धो॒ भूया॒न्भव॑ति ।<br>
यस्या᳚स्ते॒ हरि॑तो॒ गर्भ॒ इत्या॑ह ।</p>
<h4 id="टक-3">टीका</h4>
<p>भूयान् भवति अतिरिच्यते, तस्मात् &lsquo;यस्याः&rsquo; इत्यनुमन्त्रणेन एतां वशां देवत्रैव देवानेव गमयति । &lsquo;देवैस्समजीगमम्&rsquo; इति दर्शनात् ।</p>
<h3 id="मनतर-4">मन्त्रः</h3>
<p>दे॒व॒त्रैवैना᳚ङ्गमयति॒ रख्ष॑सा॒मप॑हत्यै ।</p>
<h4 id="टक-4">टीका</h4>
<p>&lsquo;देवमनुष्य&rsquo; इत्यादिना त्रप्रत्ययः । तत् रक्षसामपहत्यै देवगतत्वात्पशौ निराशानि रक्षांसि भवन्ति ॥</p>
<h3 id="सयकतमनतर-2">संयुक्तमन्त्रः</h3>
<p>आ व॑र्तन वर्त॒येत्या॑ह [1]  ब्रह्म॑णै॒वैन॒मा व॑र्तयति</p>
<h3 id="मनतर-5">मन्त्रः</h3>
<p>आ व॑र्तन वर्त॒येत्या॑ह ।</p>
<h4 id="टक-5">टीका</h4>
<p>3आवर्तनेत्यादि ॥ गर्भे विस्रस्यमाने अनुमन्त्रणमिदम्, यथा यजुर्वदति निवृत्तमानं तदनुमन्त्रणमन्त्रोयम् ।</p>
<h3 id="मनतर-6">मन्त्रः</h3>
<p>ब्रह्म॑णै॒वैन॒मा व॑र्तयति ।</p>
<h4 id="टक-6">टीका</h4>
<p>एवं ब्रह्मणा परमात्मनैवैनमावर्तयति जन्मान्तरे । &lsquo;ताभिरावर्तय&rsquo; इति दर्शनात् । यद्वा - ब्रह्मणा मन्त्रेणैनं जनयति ॥</p>
<h3 id="सयकतमनतर-3">संयुक्तमन्त्रः</h3>
<p>वि ते॑ भिनद्मि तक॒रीमित्या॑ह यथाय॒जुरे॒वैतत्</p>
<h3 id="मनतर-7">मन्त्रः</h3>
<p>वि ते॑ भिनद्मि तक॒रीमित्या॑ह ।</p>
<p>य॒था॒य॒जुरे॒वैतत् ।</p>
<h4 id="टक-7">टीका</h4>
<p>4वि ते भिनद्मीत्यादि ॥ उल्बाद्गर्भे विस्रस्यमानेऽनुमन्त्रणम् । यथा यजुर्वदति तदनुरूपमेवैतद्भवति । &lsquo;बहिस्ते अस्तु बालिति&rsquo; परमात्मभावेन पशुप्राणस्य संपत्तिरस्त्विति । यजुर्वेदाम्नातत्वात् यजुः, मन्त्रमात्राभिधानं वा ॥</p>
<h3 id="सयकतमनतर-4">संयुक्तमन्त्रः</h3>
<p>उ॑रुद्र॒फ्सो वि॒श्वरू॑प॒ इन्दु॒रित्या॑ह प्र॒जा वै प॒शव॒ इन्दु॑ᳶ प्र॒जयै॒वैन॑म्प॒शुभि॒स्सम॑र्धयति</p>
<h3 id="मनतर-8">मन्त्रः</h3>
<p>उ॒रु॒द्र॒फ्सो वि॒श्वरू॑प॒ इन्दु॒रित्या॑ह ।<br>
प्र॒जा वै प॒शव॒ इन्दु॑ᳶ प्र॒जयै॒वैन॑म्प॒शुभि॒स्सम॑र्धयति ।</p>
<h4 id="टक-8">टीका</h4>
<p>5उरुद्रप्स इत्यादि ॥ उरु शुक्रं यतोयं गर्भस्संजातः । तत्प्रभवत्वात् प्रजाः पशवश्च इन्दुः । तस्मादनेन गर्भावदानहोमेन एनं यजमानं प्रजया पशुभिश्च समृद्धं करोति ॥</p>
<h3 id="सयकतमनतर-5">संयुक्तमन्त्रः</h3>
<p>दिव॒व्ँवै य॒ज्ञस्य॒ व्यृ॑द्धङ्गच्छति पृथि॒वीमति॑रिक्त॒न्तद्यन्न श॒मये॒दार्ति॒मार्च्छे॒द्यज॑मानो म॒ही द्यौᳶ पृ॑थि॒वी च॑ न॒ इति॑ [2] आ॒ह॒ द्यावा॑पृथि॒वीभ्या॑मे॒व य॒ज्ञस्य॒ व्यृ॑द्ध॒ञ्चाति॑रिक्तञ्च शमयति॒ नार्ति॒मार्च्छ॑ति॒ यज॑मानः</p>
<h3 id="मनतर-9">मन्त्रः</h3>
<p>दिव॒व्ँवै य॒ज्ञस्य॒ व्यृ॑द्धङ्गच्छति ।<br>
पृ॒थि॒वीमति॑रिक्तम्  ।</p>
<h4 id="टक-9">टीका</h4>
<p>6दिवमित्यादि ॥ यज्ञस्य व्यृद्धं व्यृद्धदोषः दिवं गच्छति दिविस्थान् पीडयति, अतिरिक्तदोषः पृथिवीस्थान् बाधते । पूर्ववद्गतेः स्वरः ।</p>
<h3 id="मनतर-10">मन्त्रः</h3>
<p>तद्यन्न श॒मये॒दार्ति॒मार्च्छे᳚त् ।</p>
<h4 id="टक-10">टीका</h4>
<p>तद्यदित्यादि । गतम् । आर्छेत् गच्छेत् । &lsquo;उपसर्गादृति धातौ&rsquo; इति वृद्धिः ।</p>
<h3 id="मनतर-11">मन्त्रः</h3>
<p>यज॑मानो म॒ही द्यौᳶ पृ॑थि॒वी च॑ न॒ इत्या॑ह  ।</p>
<h4 id="टक-11">टीका</h4>
<p>मही द्यौरित्यादि । आहवनीयस्योत्तरार्धे भस्मना गर्भस्य अभिवासनमन्त्रोयम् । अनेन मन्त्रेण अस्मिन् क्रियमाणे यज्ञस्य दोषद्वयं द्यावापृथिवीभ्यां शमयति । &lsquo;इमं यज्ञं मिमिक्षताम्&rsquo; इति सेचनाभिधानसामर्थ्यापादनम् ।</p>
<h3 id="मनतर-12">मन्त्रः</h3>
<p>द्यावा॑पृथि॒वीभ्या॑मे॒व य॒ज्ञस्य॒ व्यृ॑द्ध॒ञ्चाति॑रिक्तञ्च शमयति ।</p>
<h4 id="टक-12">टीका</h4>
<p>&lsquo;दिवो द्यावा&rsquo; इति द्यावादेशः, &lsquo;देवताद्वन्द्वे च&rsquo; इत्याद्युदात्तत्वम् ।</p>
<h3 id="मनतर-13">मन्त्रः</h3>
<p>नार्ति॒मार्च्छ॑ति॒ यज॑मानः ।</p>
<h4 id="टक-13">टीका</h4>
<p>ततो न यजमान आर्तिं गच्छति । पूर्ववद्वृद्धिः ॥</p>
<h3 id="सयकतमनतर-6">संयुक्तमन्त्रः</h3>
<p>भस्म॑ना॒भि समू॑हति स्व॒गाकृ॑त्या॒ अथो॑ अ॒नयो॒र्वा ए॒ष गर्भो॒ऽनयो॑रे॒वैन॑न्दधाति</p>
<h3 id="मनतर-14">मन्त्रः</h3>
<p>भस्म॑ना॒ऽभि समू॑हति स्व॒गाकृ॑त्यै ।</p>
<h4 id="टक-14">टीका</h4>
<p>7भस्मनेत्यादि ॥ स्वगाकृत्यै कथं नाम द्यावापृथिवीभ्यां गर्भोयमात्मसात्क्रियते इति भस्मना छादयति । स्वगा[ग]शब्दाच्छान्दसो डाच्, &lsquo;ऊर्यादिच्विडाचश्च&rsquo; इति गतित्वात् &lsquo;तादौ च&rsquo; इति गतेः प्रकृतिस्वरत्वम् ।</p>
<h3 id="मनतर-15">मन्त्रः</h3>
<p>अथो॑ अ॒नयो॒र्वा ए॒ष गर्भो॒ऽनयो॑रे॒वैन॑न्दधाति ।</p>
<h4 id="टक-15">टीका</h4>
<p>किंचेत्याह - अथो अपिच अनयोर्द्यावापृथिव्योरेष गर्भः यो वशायाः एतत्प्रभवत्वात् । तस्मादनयोरेवैनं स्थापयति अनेन अभिवासनेन ॥</p>
<h3 id="सयकतमनतर-7">संयुक्तमन्त्रः</h3>
<p>यद॑व॒द्येदति॒ तद्रे॑चये॒द्यन्नाव॒द्येत्प॒शोराल॑ब्धस्य॒ नाव॑ द्येत्पु॒रस्ता॒न्नाभ्या॑ अ॒न्यद॑व॒द्येदु॒परि॑ष्टाद॒न्यत्पु॒रस्ता॒द्वै नाभ्यै᳚ [3]  प्रा॒ण उ॒परि॑ष्टादपा॒नो यावा॑ने॒व प॒शुस्तस्याव॑ द्यति</p>
<h3 id="मनतर-16">मन्त्रः</h3>
<p>यद॑व॒द्येदति॒ तद्रे॑चयेत् ।</p>
<h4 id="टक-16">टीका</h4>
<p>8यदवद्येदित्यादि ॥ हृदयादि यदवद्येत् तद्धविरतिरेचयेत् ।</p>
<h3 id="मनतर-17">मन्त्रः</h3>
<p>यन्नाव॒द्येत्प॒शोराल॑ब्धस्य॒ नाव॑द्येत् ।</p>
<h4 id="टक-17">टीका</h4>
<p>अतिरेकदोषप्रसंगतः ततो यज्ञः व्यृद्धस्स्यात्, तद्दोषपरिजिहीर्षया यत् नावद्येत् पशोरालब्धस्य हृदयाद्यवदानं न कृतं स्यात् ततो हविरभावात् यज्ञ एव न निर्वर्त्यते ।</p>
<h3 id="मनतर-18">मन्त्रः</h3>
<p>पु॒रस्ता॒न्नाभ्या॑ अ॒न्यद॑व॒द्येदु॒परि॑ष्टाद॒न्यत् ।</p>
<h4 id="टक-18">टीका</h4>
<p>एवमुभयथाऽपि दोषसंभवे कथं कर्तव्यमित्याह - पुरस्तादित्यादि । नाभ्याः पुरस्ताद्गर्भस्यैकस्यावदानमवद्येत्, उपरिष्टाच्चैकम् । &lsquo;एकान्याभ्याम्&rsquo; इत्युपसंख्यानान्न निहन्यते ।</p>
<h3 id="मनतर-19">मन्त्रः</h3>
<p>पु॒रस्ता॒द्वै नाभ्यै᳚ प्रा॒णः ,+ उ॒परि॑ष्टादपा॒नः , + यावा॑ने॒व प॒शुस्तस्याव॑ द्यति ।</p>
<h4 id="टक-19">टीका</h4>
<p>हेतुं चाह - पुरस्ताद्वा इत्यादि । तिरश्चां हि एवं प्राणापानौ वर्तेते । अन्येषां तु पुरस्तात् प्राणः अवाङपानः । तस्मादेवं क्रियमाणे यावान् पशुर्भवति तस्यावद्यति प्राणापानवृत्त्त्याश्रयत्वात्पशोः । एवं ह्यवत्तं च भवति, हृदयाद्यवदानाभावादनवत्तं च । तस्माद्यथोक्तदोषप्रसंग इति ॥</p>
<h3 id="सयकतमनतर-8">संयुक्तमन्त्रः</h3>
<p>विष्ण॑वे शिपिवि॒ष्टाय॑ जुहोति॒ यद्वै य॒ज्ञस्या॑ति॒रिच्य॑ते॒ यᳶ प॒शोर्भू॒मा या पुष्टि॒स्तद्विष्णु॑श्शिपिवि॒ष्टोऽति॑रिक्त ए॒वाति॑रिक्तन्दधा॒त्यति॑रिक्तस्य॒ शान्त्यै</p>
<h3 id="मनतर-20">मन्त्रः</h3>
<p>विष्ण॑वे शिपिवि॒ष्टाय॑ जुहोति ।</p>
<h4 id="टक-20">टीका</h4>
<p>9विष्णव इत्यादि ॥ शिपयो रश्मयः, तत्र प्रविष्टः शिपिविष्टः, विष्णुरादित्यः, तस्मै हविर्जुहोति ।</p>
<h3 id="मनतर-21">मन्त्रः</h3>
<p>यद्वै य॒ज्ञस्या॑ति॒रिच्य॑ते ।</p>
<p>यᳶ प॒शोर्भू॒मा या पुष्टि॒स्तद्विष्णु॑श्शिपिवि॒ष्टः  ।</p>
<h4 id="टक-21">टीका</h4>
<p>गर्भावदाने हेतुमाह - यद्वा - इत्यादि । यदेव यज्ञस्य हविरतिरिच्यते गर्भाधिक्यात् यो वा पशोर्भूमा बहुत्वं हविराधिक्यहेतुः, या च पुष्टिः पशोर्गर्भस्य चाभिवृद्धिः तत्सर्वमादित्याधीनमित्यर्थः; तद्गत्यधीनत्वात्सर्वप्रवृत्तीनाम् ।</p>
<h3 id="मनतर-22">मन्त्रः</h3>
<p>अति॑रिक्त ए॒वाति॑रिक्तन्दधाति ।<br>
अति॑रिक्तस्य॒ शान्त्यै᳚  ।</p>
<h4 id="टक-22">टीका</h4>
<p>तस्मादेवं क्रियमाणे अतिरेकहोमे अतिरिक्त एव अतिरिक्तं स्थापितं भवति, अतिरेकदोषस्य शान्त्यै भवतीति ॥</p>
<h3 id="सयकतमनतर-9">संयुक्तमन्त्रः</h3>
<p>अ॒ष्टाप्रू॒ड्ढिर॑ण्य॒न्दख्षि॑णा॒ऽष्टाप॑दी॒ ह्ये॑षात्मा न॑व॒मᳶ प॒शोराप्त्या॑ अन्तरको॒श उ॒ष्णीषे॒णावि॑ष्टितम्भवत्ये॒वमि॑व॒ हि प॒शुरुल्ब॑मिव॒ चर्मे॑व मा॒ꣳ॒समि॒वास्थी॑व॒ यावा॑ने॒व प॒शुस्तमा॒प्त्वाव॑ रुन्द्धे॒ यस्यै॒षा य॒ज्ञे प्राय॑श्चित्तिᳵ क्रि॒यत॑ इ॒ष्ट्वा वसी॑यान्भवति ॥ [4]</p>
<h3 id="मनतर-23">मन्त्रः</h3>
<p>अ॒ष्टाप्रू॒ड्ढिर॑ण्य॒न्दख्षि॑णा ।<br>
अ॒ष्टाप॑दी॒ ह्ये॑षात्मा न॑व॒मᳶ प॒शोराप्त्यै᳚ ।</p>
<h4 id="टक-23">टीका</h4>
<p>10 अष्टाप्रूडित्यादि ॥ अष्टाप्रूडष्टफलकमित्याचार्याः । अष्टबिन्दुकमित्येके । अष्टौ निष्कमित्यपरे । अष्टापदी ह्येषा वशा प्रजा पदैस्सह । तस्मादात्मना नवमेन सहायवान् पशुस्तस्य आप्त्यै भवति ।</p>
<h3 id="मनतर-24">मन्त्रः</h3>
<p>अ॒न्त॒र॒को॒श उ॒ष्णीषे॒णावि॑ष्टितम्भवति ।</p>
<h4 id="टक-24">टीका</h4>
<p>अष्टाप्रूढ्ढिरण्यम् । तच्चान्तरकोशे उष्णीषेणाविष्टितं भवति । छान्दसो वर्णवीकारः । अत्रैवं कर्तव्यम् - इदमष्टाप्रुड्ढिरण्यं वाससा अपनह्य उष्णीषेण विगृध्येदभ्रे कोशे अवधाय महति कोशे अवदधाति । एतच्च कोशमिश्रमध्वर्यवे देयमिति ।</p>
<h3 id="मनतर-25">मन्त्रः</h3>
<p>ए॒वमि॑व॒ हि प॒शुरुल्ब॑मिव॒ चर्मे॑व मा॒ꣳ॒समि॒वास्थी॑व ।</p>
<h4 id="टक-25">टीका</h4>
<p>एवमिव हि पशुर्भवति । कथमिव? आह - उल्बमिवेत्यादि । कोशे चतुष्टयमुल्बादिचतुष्टयस्थानीयमस्येति ।</p>
<h3 id="मनतर-26">मन्त्रः</h3>
<p>यावा॑ने॒व प॒शुस्तमा॒प्त्वाव॑ रुन्द्धे।</p>
<h4 id="टक-26">टीका</h4>
<p>यावानित्यादि । यावानन्यूतातिरिक्तः पृशुः तमाप्त्वा वशायागफलमवरुन्धे ।</p>
<h3 id="मनतर-27">मन्त्रः</h3>
<p>यस्यै॒षा य॒ज्ञे प्राय॑श्चित्तिᳵ क्रि॒यत॑ इ॒ष्ट्वा वसी॑यान्भवति ॥ [4]</p>
<h4 id="टक-27">टीका</h4>
<p>कः? यस्यैषा यज्ञे प्रायश्चित्तिः क्रियते । वशाया गर्भनिरीक्षणे इष्ट्वा च वसीयान् भवति वसुमत्तरो भवति, न केवलं वशायागफलभाग्येव, अपि तु वसीयांश्च भवतीति प्राय इति साकल्यस्य न्यूनत्वमुच्यते, चित्तिस्तद्विषयज्ञानं, तद्दोषापनोदनं यत्क्रियते तत्प्रायश्चित्तम् । दासीभारादिदं द्रष्टव्यम् । वसुमच्छब्दादीयसुनि &lsquo;विन्मतोः&rsquo; इति लुक्, &lsquo;टेः&rsquo; इति टिलोपः ॥</p>
<p>इति तृतीये चतुर्थे प्रथमोनुवाकः ॥</p>
<h2 id="अनवक-२-वशलमभनमनतर">अनुवाकः २ वशालम्भनमन्त्राः</h2>
<p>१, ७,९-१० त्रिष्टुप्, ८ तनुशिरा<br>
विश्वेदेवा ऋषयः</p>
<h3 id="मनतर-28">मन्त्रः</h3>
<p>आ वा॑यो भूष शुचिपा॒ उप॑ नस्स॒हस्र॑न्ते नि॒युतो॑ विश्ववार ।<br>
उपो॑ ते॒ अन्धो॒ मद्य॑मयामि॒ यस्य॑ देव दधि॒षे पू᳚र्व॒पेय᳚म् ।</p>
<h4 id="टक-28">टीका</h4>
<p>1अजावशाया उपाकरणेऽनुवर्तयति - आ वायो इति त्रिष्टुप् ॥ इयं व्याख्याता ग्रहेषु । हे वायो शुचिपाः अस्मानुपेत्य आभूषय हे विश्ववार यस्य ते सहस्रं नियुतं अश्वाः । तस्य ते अन्धः अन्नं मद्यं मदहेतुं उपायामि उपगच्छामि । हे देव यस्य च पूर्वपेयं दधिषे दधासि तत्संपादयामीति ॥</p>
<ul>
<li>1ऐन्द्रवायवपात्रेण वायव्यं गृह्णाति - आवायो इति चतुष्पदया त्रिष्टुभा ॥ हे वायो शुचिपाः शुचेश्शुद्धस्य पातः । उपेत्युपसर्गश्रुतेर्योग्यं क्रियापदमध्याह्रियते । नः अस्मानुपेत्य, इममस्मदीयं सोमं पानेनाभूष आ समन्तादलं कुरु । यद्वा - अस्मदीयं यज्ञमागमनेनालङ्कुरु । भूष अलङ्कारे, भौवादिकः । कथमनेनागमनेन यज्ञोलङ्क्रियत इत्याह - विश्ववार निजबलेन विश्वस्यावारक , विश्वेषां वा वरणीय, ते तव सहस्रं नियुतः अश्वाः, अतस्तवैवागमनं भूषणाय भवति ।<br>
हे वायो नियुतमश्वा अस्मानुपयान्तु । यद्वा - वायो आभूषय यज्ञं । तदर्थं किं क्रियतामित्याह – तव सहस्रं नियुतः अस्मानुपागच्छन्तु । यद्वा - भूषेत्यामन्त्रितमेव, भूषयतीति भूषः अलङ्कर्ता कस्य ? तस्य यत्र यत्र गच्छतीति । हे एवंगुणक वायो, तव सहस्रं नियुतोस्मानुपयन्तु तैस्सहितस्सन्नस्मत्सकाशमागच्छेत्यर्थः । उपसर्गद्वयेन क्रियापदमध्याह्रियते । उपो इत्युपशब्दस्यार्थे वर्तते । उपो अयामि समीपं प्रापयामि । किं सोमम् । अहं तुभ्यमागताय सोममुपहरामि । इ गतौ भौवादिकः अन्तर्भावितण्यर्थः णिलुग्वा । कीदृशमित्याह – अन्धः अदनीयम् । &lsquo;अदेर्नुम्धश्च&rsquo; इत्यसुन् । मद्यं मदकरम् । &lsquo;गदमदचर&rsquo; इत्यादिना यत्, &lsquo;यतो  नावः&rsquo; इत्याद्युदात्तत्वम् ।<br>
पुनश्च सोमो विशेष्यते - हे देव वायो यस्य पूर्वपेयं प्रथमपानं त्वं दधिषे दधासि आचरसि, यं लब्ध्वा प्रथमं पिबसि, अन्यमग्रेपिबन्तं न क्षमसे यागेषु । &lsquo;छन्दसि लुङ्लङ्लिटः&rsquo; इति दधातेर्लिट् । पिबतेर्भावे &lsquo;अचो यत्&rsquo;, कृदुत्तरपदप्रकृतिस्वरत्वम्, &lsquo;यतो नावः&rsquo; ॥</li>
</ul>
<h3 id="सयकतमनतर-10">संयुक्तमन्त्रः</h3>
<p>आकू᳚त्यै त्वा॒ कामा॑य त्वा स॒मृधे᳚ त्वा</p>
<h3 id="मनतर-29">मन्त्रः</h3>
<p>आकू᳚त्यै त्वा॒ +++(नियुनज्मि)+++,</p>
<h4 id="टक-29">टीका</h4>
<p>2नियोजने अनुवर्तयति ॥ आकूत्यै त्वेति यजुः - आकूतिः संकल्पलक्षणा देवी तस्यै हे वशे त्वां नियुनज्मि । कूङ् शब्दे, &lsquo;तादौ च&rsquo; इति गतेः प्रकृतिस्वरत्वम् ।</p>
<h3 id="मनतर-30">मन्त्रः</h3>
<p>कामा॑य त्वा  +++(नियुनज्मि)+++,</p>
<h4 id="टक-30">टीका</h4>
<p>कामाय इच्छायै ।</p>
<h3 id="मनतर-31">मन्त्रः</h3>
<p>स॒मृधे᳚ त्वा  +++(नियुनज्मि)+++   ।</p>
<h4 id="टक-31">टीका</h4>
<p>समृधे समृद्ध्यै । संपदादिलक्षणः क्विप् ॥</p>
<h3 id="सयकतमनतर-11">संयुक्तमन्त्रः</h3>
<p>किक्कि॒टा ते॒ मन॑ᳶ प्र॒जाप॑तये॒ स्वाहा॑ किक्कि॒टा ते᳚ प्रा॒णव्ँवा॒यवे॒ स्वाहा॑ किक्कि॒टा ते॒ चख्षु॒स्सूर्या॑य॒ स्वाहा॑ किक्कि॒टा ते॒ श्रोत्र॒न्द्यावा॑पृथि॒वीभ्या॒ꣳ॒ स्वाहा॑ किक्कि॒टा ते॒ वाच॒ꣳ॒ सर॑स्वत्यै॒ स्वाहा᳚ [5]</p>
<h3 id="मनतर-32">मन्त्रः</h3>
<p>किक्कि॒टा ते॒ मन॑ᳶ प्र॒जाप॑तये॒ स्वाहा॑ ।</p>
<h4 id="टक-32">टीका</h4>
<p>3पर्यग्नौ क्रियमाणे किक्किटाकारं जुहोति - किक्किटा ते इत्यादिभिर्यजुर्भिः ॥ किक्किटेत्यनुकरणशब्दोयं छान्दसः डाजन्तः, पशूनां रतिजनितो ध्वनिविशेषः अनेनानुक्रियते । हे पशो त्वां किक्किटाकृत्य प्रीणयित्वा ते त्वदीयं मनः प्रजापतये स्वाहुतं करोमि ददामीत्यर्थः ।</p>
<p>पशूनां किक्किटाकाररतित्वात् तत्प्रीणनार्थं किक्किटाकृत्य ददामि न पुनः प्रतिकूलं तवाचरामीत्येवमर्थमिदमुच्यते । ब्राह्मणं च भवति - &lsquo;किक्किटाकारेण वै ग्राम्याः पशवो रमन्ते&rsquo; इत्यादि ।</p>
<h3 id="मनतर-33">मन्त्रः</h3>
<p>किक्कि॒टा ते᳚ प्रा॒णव्ँवा॒यवे॒ स्वाहा॑  ।</p>
<h4 id="टक-33">टीका</h4>
<p>एवं किक्किटाकृत्य तव प्राणं वायवे ददामि</p>
<h3 id="मनतर-34">मन्त्रः</h3>
<p>किक्कि॒टा ते॒ चख्षु॒स्सूर्या॑य॒ स्वाहा॑ ।</p>
<h4 id="टक-34">टीका</h4>
<p>चक्षुस्सूर्याय ददामि ।</p>
<h3 id="मनतर-35">मन्त्रः</h3>
<p>किक्कि॒टा ते॒ श्रोत्र॒न्द्यावा॑पृथि॒वीभ्या॒ꣳ॒ स्वाहा॑  ।</p>
<h4 id="टक-35">टीका</h4>
<p>श्रोत्रे द्यावापृथिवीभ्यां ददामि ।</p>
<h3 id="मनतर-36">मन्त्रः</h3>
<p>किक्कि॒टा ते॒ वाच॒ꣳ॒ सर॑स्वत्यै॒ स्वाहा᳚    ।</p>
<h4 id="टक-36">टीका</h4>
<p>वाचं सरस्वत्यै ददामि । एवं यदुदानानि [नादीनि] मनआदीनि तत्रैव हूयन्ते ॥</p>
<h3 id="मनतर-37">मन्त्रः</h3>
<p>त्वन्तु॒रीया॑ व॒शिनी॑ व॒शासि॑ स॒कृद्यत्त्वा॒ मन॑सा॒ गर्भ॒ आऽश॑यत् ।<br>
व॒शा त्वव्ँव॒शिनी॑ गच्छ दे॒वान्थ्स॒त्यास्स॑न्तु॒ यज॑मानस्य॒ कामाः᳚ ।</p>
<h4 id="टक-37">टीका</h4>
<p>4अथैनामन्तरेण चात्वालोत्करौ उदीचीं नीयमानामनुमन्त्रयते - त्वं तुरीयेति त्रिष्टुभा ॥ वशे त्वं तुरीया चतुर्थी लोकत्रये; उत्तरस्मिन् मन्त्रे लोकत्रयस्य वक्ष्यमाणत्वात् तैर्लोकैस्समत्वमापाद्येयं स्तूयते । &lsquo;चतुरश्छयतावाद्यक्षरलोपश्च&rsquo; इति छयतौ । वशिनी वशवती वश इन्द्रियसंयमः, तद्वती; यस्माच्चिरं वृषस्यन्ती न भवति । वशा क मनीया सकृत्प्रसूता वन्ध्या वशा दैवा [द] भवत् यस्मात्त्वां मनसा संकल्पेन सकृदेकवारं गर्भ आशयत् आगत्य त्वां त्वदुदरे शयितवान्, तस्माद्वशाऽसि, यस्मात्सकृदेव तस्माद्वशिनी चासि । द्वितीयादिप्रवृत्तौ मनःप्रवृत्तिरेव नास्तीति सा त्वं वशा च वशीनी च सती पुनःप्रसवरहिता देवान् गच्छ स्वर्गं गच्छ सत्यास्सन्तु यजमानस्य कामाः । &lsquo;एष वै कामो यजमानस्य यदनार्तउदृचं गच्छति&rsquo; इति ॥</p>
<h3 id="सयकतमनतर-12">संयुक्तमन्त्रः</h3>
<p>अ॒जासि॑ रयि॒ष्ठा पृ॑थि॒व्याꣳ सी॑दो॒र्ध्वान्तरि॑ख्ष॒मुप॑ तिष्ठस्व दि॒वि ते॑ बृ॒हद्भाः ।</p>
<h3 id="मनतर-38">मन्त्रः</h3>
<p>अ॒जासि॑,<br>
र॒यि॒ष्ठा  पृ॑थि॒व्याꣳ सी॑द ।</p>
<h4 id="टक-38">टीका</h4>
<p>5उपासने वर्तयति - अजाऽसीति यजुः ॥ अजा त्वमसि रयिष्ठा धने स्थिता धनहेतुभूता त्वं पृथिवीं सीद आस्व ।</p>
<h3 id="मनतर-39">मन्त्रः</h3>
<p>ऊ॒र्ध्वान्तरि॑ख्ष॒मुप॑ तिष्ठस्व ।</p>
<h4 id="टक-39">टीका</h4>
<p>ततः ऊर्ध्वा उन्नीता अन्तरिक्षमुपतिष्ठस्व</p>
<h3 id="मनतर-40">मन्त्रः</h3>
<p>दि॒वि ते॑ बृ॒हद्भाः ।</p>
<h4 id="टक-40">टीका</h4>
<p>दिवि ते तव बृहद्भाः महती दीप्तिः । भासेरसुनि भाः । यद्वा - &lsquo;भ्राजभास&rsquo; इति भासतेः क्विप् । बृहदिति लिङ्गव्यत्ययः । एवं त्रिष्वपि लोकेषु तिष्ठेति ॥</p>
<h3 id="मनतर-41">मन्त्रः</h3>
<p>तन्तु॑न्त॒न्वन्रज॑सो भा॒नुमन्वि॑हि॒ ज्योति॑ष्मतᳶ प॒थो र॑ख्ष धि॒या कृ॒तान् ।<br>
अ॒नु॒ल्ब॒णव्ँव॑यत॒ जोगु॑वा॒मपो॒ मनु॑र्भव ज॒नया॒ दैव्य॒ञ्जन᳚म् ।</p>
<h4 id="टक-41">टीका</h4>
<p>6अथास्यै वपां जुहोति - तन्तुं तन्वन्निति जगत्या ॥ तन्तुं विस्तारं तन्वन् कुर्वन् तस्य रजसः उदकस्य । हेतौ शता । वृष्ट्यर्थं भानुमादित्यं अन्विहि अनुगच्छ । किं च – ज्योतिष्मतः प्रकाशवतः पथः मार्गान् धिया कृतान् कर्मणा प्रज्ञया वा संपादितान् रक्ष यजमानार्थं पथस्संपादय । तदर्थमस्माकं जोगुवां कर्मसमाप्त्यर्थं त्वरमाणानाम् । पुरीषे गुशब्दः, अत्र तु वेगितायां गतौ वर्तते , यङ्लुगन्तात् क्विप् । एवं कुर्वतां संभाव्यमानप्रमादानामस्माकं अपः कर्म अनुल्बणं कर्म वयतेति । उत्पूर्वाद्वनतेः पचाद्यच्, छान्दसो वर्णविकारः उल्बणमिति । किंच - हे वशे मनुः मन्त्री भव । कथम् मन्तव्यम् जनय उत्पादय दैव्यं मानुषं जनम् । &lsquo;अन्येषामपि दृश्यते&rsquo; इति दीर्घत्वम् । देवाद्यञ् । यजमानो वा उच्यते - मनुरिव स्रष्टा भव प्रजानाम् । अत्र ब्राह्मणं &lsquo;यदेव यज्ञ उल्बणं क्रियते तस्यैवैषा शान्तिः&rsquo; इति ॥</p>
<h3 id="सयकतमनतर-13">संयुक्तमन्त्रः</h3>
<p>मन॑सो ह॒विर॑सि प्र॒जाप॑ते॒र्वर्णो॒ गात्रा॑णान्ते गात्र॒भाजो॑ भूयास्म ॥ [6]</p>
<h3 id="मनतर-42">मन्त्रः</h3>
<p>मन॑सो ह॒विर॑सि प्र॒जाप॑ते॒र्वर्णः॑ ।</p>
<h4 id="टक-42">टीका</h4>
<p>7हविर्जुहोति - मनस इति ॥ &lsquo;मनो वै प्रजापतिः&rsquo; इति मनश्शब्देनाभेदात्प्रजापतिरुच्यते प्रजापतेर्हविस्त्वमसीति । तस्मात्प्रजापतेः वर्णः प्रजापतेस्सर्वदेवतामयत्वात् सर्वदेवतास्त्वमसीति स्तुतिः । वक्ष्यति हि &lsquo;सा वा एषा सर्वदेवत्या यदजा&rsquo; इति । यद्वा - या वक्ष्यमाणा अस्या देवता अग्न्यादयः तासां प्रजापतिरुपलक्षणः ॥</p>
<h3 id="मनतर-43">मन्त्रः</h3>
<p>गात्रा॑णान्ते गात्र॒भाजो॑ भूयास्म ॥ [6]</p>
<h4 id="टक-43">टीका</h4>
<p>8अथास्या अवदानानि प्राश्नाति - गात्राणामिति ॥ त्वदीयानां गात्राणां संबन्धिनो वयं गात्रभाजो भूयास्म त्वत्संबन्धात् पुनरपि कर्मकृतो भूयास्म । यद्वा - अविकलाङ्गा भूयास्मेत्याशास्ते ॥</p>
<p>इति तृतीये चतुर्थे द्वितीयोनुवाकः ॥</p>
<h2 id="अनवक-३-कमयवषवधनम">अनुवाकः ३ काम्यावषाविधानम्</h2>
<p>विश्वेदेवा ऋषयः</p>
<h3 id="सयकतमनतर-14">संयुक्तमन्त्रः</h3>
<p>इ॒मे वै स॒हास्ता॒न्ते वा॒युर्व्य॑वा॒त्ते गर्भ॑मदधाता॒न्तꣳ सोम॒ᳶ प्राज॑नयद॒ग्निर॑ग्रसत॒ स ए॒तम्प्र॒जाप॑तिराग्ने॒यम॒ष्टाक॑पालमपश्य॒त्तन्निर॑वप॒त्तेनै॒वैना॑म॒ग्नेरधि॒ निर॑क्रीणा॒त्</p>
<h3 id="मनतर-44">मन्त्रः</h3>
<p>इ॒मे वै स॒हास्ताम्  ।</p>
<h4 id="टक-44">टीका</h4>
<p>1अथाजावशाया ब्राह्मणमेव - इमे वा इत्यादि ॥ इयं चासौ च इमे, &lsquo;त्यदादीनां यद्यत्परं तच्छिष्यते&rsquo; इतीदमश्शेषः । द्यावापृथिव्यौ पूर्वं सहास्तां अपृथगभूताम् ।</p>
<h3 id="मनतर-45">मन्त्रः</h3>
<p>ते वा॒युर्व्य॑वात् ।</p>
<h4 id="टक-45">टीका</h4>
<p>ते वायुः व्यवात् व्यगमयत् पृथक्त्वेनोपर्यधश्च ईरितवान् ।</p>
<h3 id="मनतर-46">मन्त्रः</h3>
<p>ते गर्भ॑मदधाताम्  ।</p>
<h4 id="टक-46">टीका</h4>
<p>ते द्यावापृथिव्यौ वायुना संपरिष्वक्ते गर्भमदधाताम् ।</p>
<h3 id="मनतर-47">मन्त्रः</h3>
<p>तꣳ सोम॒ᳶ प्राज॑नयत् ।</p>
<h4 id="टक-47">टीका</h4>
<p>तं गर्भं सोमः प्राजनयत् जनयामास ।</p>
<h3 id="मनतर-48">मन्त्रः</h3>
<p>अ॒ग्निर॑ग्रसत ।</p>
<h4 id="टक-48">टीका</h4>
<p>अग्निस्तमग्रसत ।</p>
<h3 id="मनतर-49">मन्त्रः</h3>
<p>स ए॒तम्प्र॒जाप॑तिराग्ने॒यम॒ष्टाक॑पालमपश्यत् ।<br>
तन्निर॑वपत् ।<br>
तेनै॒वैना॑म॒ग्नेरधि॒ निर॑क्रीणात्  ।</p>
<h4 id="टक-49">टीका</h4>
<p>प्रजापतिराग्नेयेनाष्टाकपालेन एनां वशां अग्नेर्नीष्क्रीतवान् । &lsquo;अधिपरी अनर्थकौ ' इत्यधिशब्दोनर्थकः ॥</p>
<h3 id="सयकतमनतर-15">संयुक्तमन्त्रः</h3>
<p>तस्मा॒दप्य॑न्यदेव॒त्या॑मा॒लभ॑मान आग्ने॒यम॒ष्टाक॑पालम्पु॒रस्ता॒न्निर्व॑पेद॒ग्नेरे॒वैना॒मधि॑ नि॒ष्क्रीया ल॑भते</p>
<h3 id="मनतर-50">मन्त्रः</h3>
<p>तस्मा॒दप्य॑न्यदेव॒त्या॑मा॒लभ॑मान आग्ने॒यम॒ष्टाक॑पालम्पु॒रस्ता॒न्निर्व॑पेत् ।<br>
अ॒ग्नेरे॒वैना॒मधि॑ नि॒ष्क्रीया ल॑भते  ।</p>
<h4 id="टक-50">टीका</h4>
<p>2तस्मादित्यादि ॥ या एता ब्राह्मणाभिहिता वाय्वादयो देवतास्तासां अन्यतमदेवत्यामप्यालभमानः नाग्निदेवत्यामेव । देवतान्तात्तादर्थ्ये यत् ॥</p>
<h3 id="सयकतमनतर-16">संयुक्तमन्त्रः</h3>
<p>यत् [7]  वा॒युर्व्यवा॒त्तस्मा᳚द्वाय॒व्या॑ यदि॒मे गर्भ॒मद॑धाता॒न्तस्मा᳚द्द्यावापृथि॒व्या॑ यथ्सोम॒ᳶ प्राज॑नयद॒ग्निरग्र॑सत॒ तस्मा॑दग्नीषो॒मीया॒ यद॒नयो᳚र्विय॒त्योर्वागव॑द॒त्तस्मा᳚थ्सारस्व॒ती यत्प्र॒जाप॑तिर॒ग्नेरधि॑ नि॒रक्री॑णा॒त्तस्मा᳚त्प्राजाप॒त्या सा वा ए॒षा स॑र्वदेव॒त्या॑ यद॒जा व॒शा</p>
<h3 id="मनतर-51">मन्त्रः</h3>
<p>यद्वा॒युर्व्यवा॒त् तस्मा᳚द्वाय॒व्या॑  ।</p>
<h4 id="टक-51">टीका</h4>
<p>3इदानीं ता एवास्या देवता दर्शयति - यद्वा - यद्वायुरित्यादि ॥ वायोरपि त्रिस्थनीयत्वात् वायव्या वशा । &lsquo;वार्वृतुपित्र्युषसो यत्&rsquo; ।</p>
<h3 id="मनतर-52">मन्त्रः</h3>
<p>यदि॒मे गर्भ॒मद॑धाता॒न् तस्मा᳚द्द्यावापृथि॒व्या॑ ।</p>
<h4 id="टक-52">टीका</h4>
<p>यदिमे इति । द्यावापृथिव्यौ मातृस्थानीयत्वात् । द्यावापृथिव्यादिना यत् ।</p>
<h3 id="मनतर-53">मन्त्रः</h3>
<p>यथ्सोम॒ᳶ प्राज॑नयत्, अ॒ग्निरग्र॑सत॒ तस्मा॑दग्नीषो॒मीया᳚ ।</p>
<h4 id="टक-53">टीका</h4>
<p>यत्सोम इत्यादि । प्रजननहेतुस्सोमः अग्निः ग्रासकः अग्नेश्चेयं निष्क्रीता, तस्मादग्नीषोमीया । तेनैव छः ।</p>
<h3 id="मनतर-54">मन्त्रः</h3>
<p>यद॒नयो᳚र्विय॒त्योर्वागव॑द॒त् , तस्मा᳚थ्सारस्व॒ती ।</p>
<h4 id="टक-54">टीका</h4>
<p>यदनयोरित्यादि । अनयोर्द्यावापृथिव्योः वियत्योः विगच्छन्त्योः वागवदत् शब्दस्समजनि विपाटनजन्मा तस्मादियं सारस्वती । उदात्तनिवृत्तिस्वरेण दीर्घ उदात्तत्वम् । विपूर्वादेतेश्शतरि &lsquo;शतुरनुमः&rsquo; इति विभक्तेरुदात्तत्वम् ।</p>
<h3 id="मनतर-55">मन्त्रः</h3>
<p>यत्प्र॒जाप॑तिर॒ग्नेरधि॑ नि॒रक्री॑णा॒त्  तस्मा᳚त्प्राजाप॒त्या ।</p>
<h4 id="टक-55">टीका</h4>
<p>यत्प्रजापतिरित्यादि । पत्युत्तरपदलक्षणोण्यः ।</p>
<h3 id="मनतर-56">मन्त्रः</h3>
<p>सा वा ए॒षा स॑र्वदेव॒त्या॑ यद॒जा व॒शा ।</p>
<h4 id="टक-56">टीका</h4>
<p>सा वा एषेत्यादि । तस्मात्सैषाऽजा वशा नैकदेवत्या ॥</p>
<h3 id="सयकतमनतर-17">संयुक्तमन्त्रः</h3>
<p>वा॑य॒व्या॑मा ल॑भेत॒ भूति॑कामो वा॒युर्वै ख्षेपि॑ष्ठा दे॒वता॑ वा॒युमे॒व स्वेन॑ [8]  भा॒ग॒धेये॒नोप॑ धावति॒ स ए॒वैन॒म्भूति॑ङ्गमयति</p>
<h3 id="मनतर-57">मन्त्रः</h3>
<p>वा॒य॒व्या॑मा ल॑भेत॒ भूति॑कामः ।</p>
<p>स ए॒वैन॒म्भूति॑ङ्गमयति ।</p>
<h4 id="टक-57">टीका</h4>
<p>4इदानीं काम्यदेवताविशेषं विदधाति - वायव्यामा लभेतेत्यादि ॥ वायुदेवत्यामिमामालभेत भूतिकामः भूष्णुताकामः । &lsquo;शीलिकामि&rsquo; इत्यादीना णः, पूर्वपदप्रकृतिस्वरर्त्वं च ।</p>
<h3 id="मनतर-58">मन्त्रः</h3>
<p>वा॒युर्वै ख्षेपि॑ष्ठा दे॒वता॑  ।</p>
<h4 id="टक-58">टीका</h4>
<p>क्षेपिष्ठा क्षिप्रकारिका । &lsquo;स्थूलदूर&rsquo; इति यणादिलोपो गुणश्च ।</p>
<h3 id="मनतर-59">मन्त्रः</h3>
<p>वा॒युमे॒व स्वेन॑ भाग॒धेये॑नोप॑ धावति ।</p>
<h4 id="टक-59">टीका</h4>
<p>स्वेनात्मीयेन भागधेयेन उपधावति उपसर्पति । स्वार्थिको धेयप्रत्ययः ॥</p>
<h3 id="सयकतमनतर-18">संयुक्तमन्त्रः</h3>
<p>द्यावापृथि॒व्या॑मा ल॑भेत कृ॒षमा॑णᳶ प्रति॒ष्ठाका॑मो दि॒व ए॒वास्मै॑ प॒र्जन्यो॑ वर्षति॒ व्य॑स्यामोष॑धयो रोहन्ति स॒मर्धु॑कमस्य स॒स्यम्भ॑वति</p>
<h3 id="मनतर-60">मन्त्रः</h3>
<p>द्या॒वा॒पृ॒थि॒व्या॑मा ल॑भेत कृ॒षमा॑णᳶ प्रति॒ष्ठाका॑मः ।</p>
<h4 id="टक-60">टीका</h4>
<p>5द्यावापृथिव्यामित्यादि ॥ प्रतिष्ठा क्षेत्रसस्यसमृद्धिः ।</p>
<h3 id="मनतर-61">मन्त्रः</h3>
<p>दि॒व ए॒वास्मै॑ प॒र्जन्यो॑ वर्षति ।</p>
<h4 id="टक-61">टीका</h4>
<p>अस्मै एतदर्थमेव पर्जन्यो दिवः वृष्टिं पातयति ।</p>
<h3 id="मनतर-62">मन्त्रः</h3>
<p>व्य॑स्यामोष॑धयो रोहन्ति स॒मर्धु॑कमस्य स॒स्यम्भ॑वति ।</p>
<h4 id="टक-62">टीका</h4>
<p>ओषधयश्चास्यां रोहन्ति विविधमुत्पद्यन्ते । समृद्धिशीलं चास्य सस्यं भवति । छान्दस उकञ् ॥</p>
<h3 id="सयकतमनतर-19">संयुक्तमन्त्रः</h3>
<p>अग्नीषो॒मीया॒मा ल॑भेत॒ यᳵ का॒मये॒तान्न॑वानन्ना॒दस्स्या॒मित्य॒ग्निनै॒वान्न॒मव॑ रुन्द्धे॒ सोमे॑ना॒न्नाद्य॒मन्न॑वाने॒वान्ना॒दो भ॑वति</p>
<h3 id="मनतर-63">मन्त्रः</h3>
<p>अ॒ग्नी॒षो॒मीया॒मा ल॑भेत ।<br>
यᳵ का॒मये॒तान्न॑वानन्ना॒दस्स्या॒मित्य॒ग्निनै॒वान्न॒मव॑ रुन्द्धे ।<br>
सोमे॑ना॒न्नाद्य॒मन्न॑वाने॒वान्ना॒दो भ॑वति ।</p>
<h4 id="टक-63">टीका</h4>
<p>6अग्नीषोमीयामित्यादि ॥ अन्नवान् बह्वन्नः । अन्नादः अन्नादनसमर्थः । अन्नस्यादनमन्नाद्यं, छान्दसो भावे यत् ॥</p>
<h3 id="सयकतमनतर-20">संयुक्तमन्त्रः</h3>
<p>सारस्व॒तीमा ल॑भेत॒ यः [9]  ई॒श्व॒रो वा॒चो वदि॑तो॒स्सन्वाच॒न्न वदे॒द्वाग्वै सर॑स्वती॒ सर॑स्वतीमे॒व स्वेन॑ भाग॒धेये॒नोप॑ धावति॒ सैवास्मि॒न्वाच॑न्दधाति</p>
<h3 id="मनतर-64">मन्त्रः</h3>
<p>सा॒र॒स्व॒तीमा  ल॑भेत ।<br>
य ई᳚श्व॒रो वा॒चो वदि॑तो॒स्सन् वाच॒न्न वदेत् । <br>
वाग्वै सर॑स्वती॒ सर॑स्वतीमे॒व स्वेन॑ भाग॒धेये॒नोप॑ धावति ।<br>
सैवास्मि॒न्वाच॑न्दधाति।</p>
<h4 id="टक-64">टीका</h4>
<p>7सारस्वतीमित्यादि &hellip; ॥ +++(अत्र टीकाभागः लुप्तः स्यात् )+++</p>
<h3 id="सयकतमनतर-21">संयुक्तमन्त्रः</h3>
<p>प्राजाप॒त्यामा ल॑भेत॒ यᳵ का॒मये॒तान॑भिजितम॒भि ज॑येय॒मिति॑ प्र॒जाप॑ति॒स्सर्वा॑ दे॒वता॑ दे॒वता॑भिरे॒वान॑भिजितम॒भि ज॑यति वाय॒व्य॑यो॒पाक॑रोति वा॒योरे॒वैना॑मव॒रुध्या ल॑भते</p>
<h3 id="मनतर-65">मन्त्रः</h3>
<p>प्रा॒जा॒प॒त्यामा ल॑भेत ।<br>
यᳵ का॒मये॒तान॑भिजितम॒भि ज॑येय॒मिति॑ ।<br>
प्र॒जाप॑ति॒स्सर्वा॑ दे॒वता॑ दे॒वता॑भिरे॒वान॑भिजितम॒भि ज॑यति ।</p>
<h4 id="टक-65">टीका</h4>
<p>8 &hellip; +++(अत्र टीकाभागः लुप्तः स्यात् )+++ उपायान्तरेणानभिजितमभिजयेयमिति । प्रजापतेस्सर्वदेवतात्मकत्वात् सर्वाभिर्देवताभिरनभिजितं सर्वमभिजयति ।</p>
<h3 id="मनतर-66">मन्त्रः</h3>
<p>वा॒य॒व्य॑यो॒पाक॑रोति ।</p>
<p>वा॒योरे॒वैना॑मव॒रुध्या ल॑भते ।</p>
<h4 id="टक-66">टीका</h4>
<p>वायव्ययेति । &lsquo;आ वायो भूष&rsquo; इत्यनया वायुसकाशादेवैनां लब्ध्वा आलभते ॥</p>
<h3 id="मनतर-67">मन्त्रः</h3>
<p>आकू᳚त्यै त्वा॒ कामा॑य त्वा [10]  इत्या॑ह यथाय॒जुरे॒वैतत् ।</p>
<h4 id="टक-67">टीका</h4>
<p>9आकूत्यै त्वेत्यादि नियोजनमन्त्रोयम् ॥ यथा यजुरेष मन्त्रो वदति एवमेतत्फलं भवत्याकूत्यादिकम् ॥</p>
<h3 id="सयकतमनतर-22">संयुक्तमन्त्रः</h3>
<p>कि॑क्किटा॒कार॑ञ्जुहोति किक्किटाका॒रेण॒ वै ग्रा॒म्याᳶ प॒शवो॑ रमन्ते॒ प्रार॒ण्याᳶ प॑तन्ति॒ यत्कि॑क्किटा॒कार॑ञ्जु॒होति॑ ग्रा॒म्याणा᳚म्पशू॒नान्धृत्यै</p>
<h3 id="मनतर-68">मन्त्रः</h3>
<p>कि॒क्कि॒टा॒कार॑ञ्जुहोति ।</p>
<h4 id="टक-68">टीका</h4>
<p>10किक्किटाकारमित्यादि ॥ अनुकरणशब्दोयमुक्तः । किक्किटाकारं किक्किटाकृत्य जुहोति किक्किटाकारेण प्रीणयित्वा &lsquo;किक्किटा ते मनः&rsquo; इत्यादिभिः पंचभिर्जुहोति । छान्दसो णमुल् ।</p>
<h3 id="मनतर-69">मन्त्रः</h3>
<p>कि॒क्कि॒टा॒का॒रेण॒ वै  ग्रा॒म्याᳶ प॒शवो॑ रमन्ते ।</p>
<h4 id="टक-69">टीका</h4>
<p>किक्किटाकारेण वा सुबोधश्च धमः? । रमन्ते प्रीणयन्ते प्रपतन्ति पलायन्ति ।</p>
<h3 id="मनतर-70">मन्त्रः</h3>
<p>प्रार॒ण्याᳶ प॑तन्ति ।<br>
यत्कि॑क्किटा॒कार॑ञ्जु॒होति॑ ।<br>
ग्रा॒म्याणा᳚म्पशू॒नान्धृत्यै ।</p>
<h4 id="टक-70">टीका</h4>
<p>तत्र ग्राम्याः पशवः गोश्वाजाविकं पुरुषाऽश्वगर्दभोष्ट्रं चेति सप्त । अश्वतरमेके ब्रुवते । अथाऽऽरण्याः पशवः द्विखुराः, श्वापदानि, पक्षिणश्च, सरीसृपाः, हस्ती च, मर्कटश्च, नादेयाश्चेति सप्त ॥</p>
<h3 id="सयकतमनतर-23">संयुक्तमन्त्रः</h3>
<p>पर्य॑ग्नौ क्रि॒यमा॑णे जुहोति॒ जीव॑न्तीमे॒वैनाꣳ॑ सुव॒र्गल्ँलो॒कङ्ग॑मयति</p>
<h3 id="मनतर-71">मन्त्रः</h3>
<p>पर्य॑ग्नौ क्रि॒यमा॑णे जुहोति ।</p>
<p>जीव॑न्तीमे॒वैनाꣳ॑ सुव॒र्गल्ँलो॒कङ्ग॑मयति ।</p>
<h4 id="टक-71">टीका</h4>
<p>11पर्यग्नावित्यादि ॥ पर्यग्निकरणे क्रियमाणे इत्यर्थः । जीवन्तीमित्यादि । जीवदवस्थायामेवास्यां मनआदीनां प्राजापत्यादीषु हुतत्वात् ॥</p>
<h3 id="सयकतमनतर-24">संयुक्तमन्त्रः</h3>
<p>त्वन्तु॒रीया॑ व॒शिनी॑ व॒शासीत्या॑ह देव॒त्रैवैना᳚ङ्गमयति स॒त्यास्स॑न्तु॒ यज॑मानस्य॒ कामा॒ इत्या॑है॒ष वै कामः॑ [11] यज॑मानस्य॒ यदना᳚र्त उ॒दृच॒ङ्गच्छ॑ति॒ तस्मा॑दे॒वमा॑ह</p>
<h3 id="मनतर-72">मन्त्रः</h3>
<p>त्वन्तु॒रीया॑ व॒शिनी॑ व॒शासीत्या॑ह ।<br>
दे॒व॒त्रैवैना᳚ङ्गमयति ।</p>
<h4 id="टक-72">टीका</h4>
<p>12त्वं तुरीयेत्यादि ॥ उदीचीं नीयमानमेतेनानुमन्त्रयमाणे देवान् गमयत्येनाम्, &lsquo;वशिनो गच्छ देवान्&rsquo; इति लिङ्गात् । &lsquo;देवमनुष्य&rsquo; इति त्राप्रत्ययः ।</p>
<h3 id="मनतर-73">मन्त्रः</h3>
<p>स॒त्यास्स॑न्तु॒ यज॑मानस्य॒ कामा॒ इत्या॑ह ।</p>
<p>ए॒ष वै कामो॒ यज॑मानस्य॒ यदना᳚र्त उ॒दृच॒ङ्गच्छ॑ति ..</p>
<h4 id="टक-73">टीका</h4>
<p>सत्या इत्यादि । उदृचं समाप्तिम् । यज्ञस्य यदनार्तो गच्छति एष एव यजमानस्य कामः ।</p>
<h3 id="मनतर-74">मन्त्रः</h3>
<p>तस्मा॑दे॒वमा॑ह।</p>
<h4 id="टक-74">टीका</h4>
<p>तस्मादेवमाहाध्वर्युः &lsquo;सत्यास्सन्तु यजमानस्य कामाः&rsquo; इति, न काम्यान्तरमस्येति ॥</p>
<h3 id="सयकतमनतर-25">संयुक्तमन्त्रः</h3>
<p>अ॒जासि॑ रयि॒ष्ठेत्या॑है॒ष्वे॑वैना᳚ल्ँलो॒केषु॒ प्रति॑ ष्ठापयति दि॒वि ते॑ बृ॒हद्भा इत्या॑ह सुव॒र्ग ए॒वास्मै॑ लो॒के ज्योति॑र्दधाति॒</p>
<h3 id="मनतर-75">मन्त्रः</h3>
<p>अ॒जासि॑ रयि॒ष्ठेत्या॑ह ।<br>
ए॒ष्वे॑वैना᳚ल्ँलो॒केषु॒ प्रति॑ ष्ठापयति।</p>
<h4 id="टक-75">टीका</h4>
<p>13अजाऽसीत्यादि ॥ उपासनमन्त्रोयम् ।</p>
<h3 id="मनतर-76">मन्त्रः</h3>
<p>दि॒वि ते॑ बृ॒हद्भा इत्या॑ह ।<br>
सु॒व॒र्ग ए॒वास्मै॑ लो॒के ज्योति॑र्दधाति ।</p>
<h4 id="टक-76">टीका</h4>
<p>दिवीत्यदि । अस्मै यजमानाय स्वर्गे लोके ज्योतिर्दधाति ॥</p>
<h3 id="सयकतमनतर-26">संयुक्तमन्त्रः</h3>
<p>तन्तु॑न्त॒न्वन्रज॑सो भा॒नुमन्वि॒हीत्या॑हे॒माने॒वास्मै॑ लो॒काञ्ज्योति॑ष्मतᳵ करोत्यनुल्ब॒णव्ँव॑यत॒ जोगु॑वा॒मप॒ इति॑ [12]  आ॒ह॒<br>
यदे॒व य॒ज्ञ उ॒ल्बण॑ङ्क्रि॒यते॒ तस्यै॒वैषा शान्ति॒र्मनु॑र्भव ज॒नया॒ दैव्य॒ञ्जन॒मित्या॑ह मान॒व्यो॑ वै प्र॒जास्ता ए॒वाद्याः᳚ कुरुते॒</p>
<h3 id="मनतर-77">मन्त्रः</h3>
<p>तन्तु॑न्त॒न्वन्रज॑सो भा॒नुमन्वि॒हीत्या॑ह ।<br>
इ॒माने॒वास्मै॑ लो॒काञ्ज्योति॑ष्मतᳵ करोति ।<br>
अ॒नु॒ल्ब॒णव्ँव॑यत॒ जोगु॑वा॒मप॒ इत्या॑ह ।</p>
<h4 id="टक-77">टीका</h4>
<p>14तन्तुं तन्वन्नित्यादि ॥ गतम् । अयं च वपाहोममन्त्रः ।</p>
<h3 id="मनतर-78">मन्त्रः</h3>
<p>यदे॒व य॒ज्ञ उ॒ल्बण॑ङ्क्रि॒यते ।</p>
<h4 id="टक-78">टीका</h4>
<p>उल्बणं मात्रातिरिक्तत्वं मातव्ये । उदात्तनिवृत्तिस्वरेण ङीप उदात्तत्वे &lsquo;उदात्तस्वरितयोर्यणः&rsquo; इति विभक्तिस्स्वर्यते ।</p>
<h3 id="मनतर-79">मन्त्रः</h3>
<p>तस्यै॒वैषा शान्ति॒र्मनु॑र्भव ज॒नया॒ दैव्य॒ञ्जन॒मित्या॑ह  ।<br>
मान॒व्यो॑ वै प्र॒जास्ता ए॒वाद्याः᳚ कुरुते ।</p>
<h4 id="टक-79">टीका</h4>
<p>सर्वाः प्रजाः आद्या भोक्तव्याः विधेयाः कुरुते यजमानः ॥</p>
<h3 id="मनतर-80">मन्त्रः</h3>
<p>मन॑सो ह॒विर॒सीत्या॑ह स्व॒गाकृ॑त्यै  ।</p>
<h4 id="टक-80">टीका</h4>
<p>15मनस इति हविर्होममन्त्रः - स्वगाकृत्यै आत्मीयदेवताया यत्स्वीकरणं तदर्थम् । &lsquo;ऊर्यादिच्विडाचश्च&rsquo; इति डाच् । अस्य गतित्वात् &lsquo;तादौ च&rsquo; इति गतेः प्रकृतिस्वरत्वम् ॥</p>
<h3 id="सयकतमनतर-27">संयुक्तमन्त्रः</h3>
<p>गात्रा॑णान्ते गात्र॒भाजो॑ भूया॒स्मेत्या॑हा॒शिष॑मे॒वैतामा शा᳚स्ते</p>
<h3 id="मनतर-81">मन्त्रः</h3>
<p>गात्रा॑णान्ते गात्र॒भाजो॑ भूया॒स्मेत्या॑ह ।<br>
आ॒शिष॑मे॒वैतामा शा᳚स्ते ।</p>
<h4 id="टक-81">टीका</h4>
<p>16गात्राणामित्यवदानप्राशनमन्त्रः ॥ भूयास्मेत्यादिकामाशिषमनेनाशास्ते ॥</p>
<h3 id="सयकतमनतर-28">संयुक्तमन्त्रः</h3>
<p>तस्यै॒ वा ए॒तस्या॒ एक॑मे॒वादे॑वयजन॒य्ँयदाल॑ब्धायाम॒भ्रः [13]  भव॑ति॒ यदाल॑ब्धायाम॒भ्रस्स्याद॒फ्सु वा᳚ प्रवे॒शये॒थ्सर्वा᳚व्ँ वा॒ प्राश्ञी॑या॒द्यद॒फ्सु प्र॑वे॒शये᳚द्यज्ञवेश॒सङ्कु॑र्या॒थ्सर्वा॑मे॒व प्राश्ञी॑यादिन्द्रि॒यमे॒वात्मन्ध॑त्ते</p>
<h3 id="मनतर-82">मन्त्रः</h3>
<p>तस्यै॒ वा ए॒तस्या॒ एक॑मे॒वादे॑वयजनम् ।<br>
यदाल॑ब्धायाम॒भ्रो भव॑ति ।</p>
<h4 id="टक-82">टीका</h4>
<p>17तस्यै वा इत्यादि ॥ तस्या अजावशायाः एकमेवादेवयजनं अदेवयोग्यम्, आलम्भनकाले एकं परिहर्तव्यं, किम्? यत् आलब्धायामस्यां गगने अभ्रो भवति दुर्दिनं भवतीत्यर्थः । तत्र यान्यहान्यमेघसंपन्नानि मन्यते तेषु तामालभेत ।</p>
<h3 id="मनतर-83">मन्त्रः</h3>
<p>यदाल॑ब्धायाम॒भ्रस्स्यात् + अ॒फ्सु वा᳚ प्रवे॒शये॒थ्सर्वा᳚व्ँ वा॒ प्राश्ञी॑यात्</p>
<h4 id="टक-83">टीका</h4>
<p>तत्र प्रमादात् यद्यालब्धायामभ्रस्स्यात् अप्सु वैनां प्रवेशयेत्, सर्वां वा यजमान एव अन्वहं प्राश्नीयात् ।</p>
<h3 id="मनतर-84">मन्त्रः</h3>
<p>यद॒फ्सु प्र॑वे॒शये᳚द् यज्ञवेश॒सङ्कु॑र्यात् ।<br>
सर्वा॑मे॒व प्राश्ञी॑यात् .. +
इ॒न्द्रि॒यमे॒वात्मन्ध॑त्ते ।</p>
<h4 id="टक-84">टीका</h4>
<p>प्रथमं पक्षं दूषयति - यदप्स्वित्यादि । यज्ञवेशसं यज्ञमेव व्यापादयेत् । तस्मात् &lsquo;एतेनैवास्यामन्त्रणोपादानानां प्रास्याथेतरावग्नावनुप्रहरेत्&rsquo; इति बोधायनः । &lsquo;निधायैनामाद्यात्&rsquo; इत्याजीगविः ॥</p>
<h3 id="सयकतमनतर-29">संयुक्तमन्त्रः</h3>
<p>सा वा ए॒षा त्र॑या॒णामे॒वाव॑रुद्धा सव्ँवथ्सर॒सद॑स्सहस्रया॒जिनो॑ गृहमे॒धिन॒स्त ए॒वैतया॑ यजेर॒न्तेषा॑मे॒वैषाप्ता ॥</p>
<h3 id="मनतर-85">मन्त्रः</h3>
<p>सा वा ए॒षा त्र॑या॒णामे॒वाव॑रुद्धा ।<br>
स॒व्ँव॒थ्स॒र॒सद॑स्सहस्रया॒जिनो॑ गृहमे॒धिनः॑ ।<br>
त ए॒वैतया॑ यजेर॒न्तेषा॑मे॒वैषाप्ता ॥</p>
<h4 id="टक-85">टीका</h4>
<p>18सा वा एषेत्यादि ॥ गतम् । तस्मात्तेषामेवैकोनया यजेतेति । तेषामेवैषाप्ता एतत्फलावाप्तिरिति ॥</p>
<p>इति तृतीये चतुर्थे तृतीयोनुवाकः ॥</p>
<h2 id="अनवक-४--जयहममनतर-ततपरशस-च">अनुवाकः ४ . जयहोममन्त्राः, तत्प्रशंसा च</h2>
<p>१३ त्रिष्टुप् ,</p>
<p>विश्वेदेवा ऋषयः</p>
<h3 id="सयकतमनतर-30">संयुक्तमन्त्रः</h3>
<p>चि॒त्तञ्च॒ चित्ति॒श्चाकू॑त॒ञ्चाकू॑तिश्च॒ विज्ञा॑तञ्च वि॒ज्ञान॑ञ्च॒ मन॑श्च॒ शक्व॑रीश्च॒ दर्श॑श्च पू॒र्णमा॑सश्च बृ॒हच्च॑ रथन्त॒रञ्च॑</p>
<h3 id="मनतर-86">मन्त्रः</h3>
<p>चि॒त्तञ्च॑  +++( मास्तु)+++  ।</p>
<h4 id="टक-86">टीका</h4>
<p>1अथ जयाः स्पर्धमानस्य &lsquo;स्पर्धमानेनैते होतव्याः&rsquo; इति, सामान्येन विहिताश्च &lsquo;येन कर्मणेर्त्सेत्&rsquo; इति । चित्तं चेत्यादयस्स्रुवाहुतयः । चशब्दस्समुच्चयार्थः; वाक्यस्यापरिसमाप्तत्वात् । माऽस्त्विति शेषः । येन चेतयते तच्चित्तम् ।</p>
<h3 id="मनतर-87">मन्त्रः</h3>
<p>चित्ति॒श्च +++( मास्तु)+++  ।</p>
<h4 id="टक-87">टीका</h4>
<p>चित्तिश्चेतना ।</p>
<h3 id="मनतर-88">मन्त्रः</h3>
<p>आकू॑तञ्च +++( मास्तु)+++  ।</p>
<h4 id="टक-88">टीका</h4>
<p>आकूतं संकल्प्यो विषयः ।</p>
<h3 id="मनतर-89">मन्त्रः</h3>
<p>आकू॑तिश्च +++( मास्तु)+++  ।</p>
<h4 id="टक-89">टीका</h4>
<p>आकूतिस्संकल्पः ।</p>
<h3 id="मनतर-90">मन्त्रः</h3>
<p>विज्ञा॑तञ्च +++( मास्तु)+++  ।</p>
<h4 id="टक-90">टीका</h4>
<p>विज्ञातं विविधं ज्ञातव्यम् ।</p>
<h3 id="मनतर-91">मन्त्रः</h3>
<p>वि॒ज्ञान॑ञ्च +++( मास्तु)+++  ।</p>
<h4 id="टक-91">टीका</h4>
<p>विज्ञानं विविधं वेदनम् ।</p>
<h3 id="मनतर-92">मन्त्रः</h3>
<p>मन॑श्च +++( मास्तु)+++  ।</p>
<h4 id="टक-92">टीका</h4>
<p>मनः अन्तःकरणम् ।</p>
<h3 id="मनतर-93">मन्त्रः</h3>
<p>शक्व॑रीश्च +++( मास्तु)+++  ।</p>
<h4 id="टक-93">टीका</h4>
<p>शक्वरी शक्वर्यः चक्षुरादिबाह्येन्द्रियशक्तयः । &lsquo;वा छन्दसि&rsquo; इति पूर्वसवर्णदीर्घत्वम् । आकूत्यादिषु त्रिषु गतेः प्रकृतिस्वरत्वम् ।</p>
<h3 id="मनतर-94">मन्त्रः</h3>
<p>दर्श॑श्च +++( मास्तु)+++  ।</p>
<p>पू॒र्णमा॑सश्च +++( मास्तु)+++  ।</p>
<h4 id="टक-94">टीका</h4>
<p>दर्शपूर्णमासौ कालौ, कर्मणी वा । सर्वेषां कर्मकालानां कर्मणां च प्रधानयोरुपादानमुपलक्षणार्थम् ।</p>
<h3 id="मनतर-95">मन्त्रः</h3>
<p>बृ॒हच्च॑  +++( मास्तु)+++  ।</p>
<p>र॒थ॒न्त॒रञ्च॑  +++( मास्तु)+++  ।</p>
<h4 id="टक-95">टीका</h4>
<p>एवं बृहद्रथन्तरयोस्साम्नोर्वेदितव्यम् ॥</p>
<h3 id="सयकतमनतर-31">संयुक्तमन्त्रः</h3>
<p>प्र॒जाप॑ति॒र्जया॒निन्द्रा॑य॒ वृष्णे॒ प्राय॑च्छदु॒ग्रᳶ पृ॑त॒नाज्ये॑षु॒ तस्मै॒ विश॒स्सम॑नमन्त॒ सर्वा॒स्स उ॒ग्रस्स हि हव्यो॑ ब॒भूव॑</p>
<h3 id="मनतर-96">मन्त्रः</h3>
<p>प्र॒जाप॑ति॒र्जया॒निन्द्रा॑य॒ वृष्णे॒ प्राय॑च्छत् ।</p>
<h4 id="टक-96">टीका</h4>
<p>2अथ प्रजापतिर्जयानिति अत्र त्रयोदशी त्रिष्टुप् ॥ &lsquo;वृष्णे&rsquo; इति प्रथमपादान्तः &lsquo;सर्वाः&rsquo; इति तृतीयापादान्तः । प्रजापतिर्जयानेतानिन्द्राय वृष्णे वर्षित्रे प्रायच्छत् दत्तवान् ।</p>
<h3 id="मनतर-97">मन्त्रः</h3>
<p>उ॒ग्रᳶ पृ॑त॒नाज्ये॑षु ।</p>
<h4 id="टक-97">टीका</h4>
<p>उग्रः उद्गीर्णः पृतनाज्वेषु संग्रामाभिगमनेषु उद्गीर्णशक्तिः प्रजापतिः । यद्वा - जयान् लब्ध्वा इन्द्रःसंग्रामेषूद्गीर्णो बतूव । अजः अञ्जो वा भावे यति छान्दसं रूपं, अत एवानवग्रहः ।</p>
<h3 id="मनतर-98">मन्त्रः</h3>
<p>तस्मै॒ विश॒स्सम॑नमन्त ।</p>
<h4 id="टक-98">टीका</h4>
<p>ततः प्रभृति तस्मै इन्द्राय सर्वा विशः प्रजास्समनमन्त प्रतिज्ञाविधेया अभवन् । स उग्रः स खलूग्रो भवति, यस्मै विशस्समनमन्त, याः पूर्वं स्पर्धीताः ।</p>
<h3 id="मनतर-99">मन्त्रः</h3>
<p>सर्वा॒स्स उ॒ग्रस्स हि हव्यो॑ ब॒भूव॑ ।</p>
<h4 id="टक-99">टीका</h4>
<p>यद्वा - यो जयान् जुहोति स खलूग्रो भवति स एब हव्यो यागार्हश्च इज्यश्च बभूव भवति । छान्दसो लिट् ॥</p>
<h3 id="सयकतमनतर-32">संयुक्तमन्त्रः</h3>
<p>देवासु॒रास्सय्ँय॑त्ता आस॒न्थ्स इन्द्र॑ᳶ प्र॒जाप॑ति॒मुपा॑धाव॒त्तस्मा॑ ए॒ताञ्जया॒न्प्राय॑च्छ॒त्तान॑जुहो॒त्ततो॒ वै दे॒वा असु॑रानजय॒न्यदज॑य॒न्तज्जया॑नाञ्जय॒त्वꣵ स्पर्ध॑मानेनै॒ते हो॑त॒व्या॑ जय॑त्ये॒व ताम्पृत॑नाम् ॥ [15]</p>
<h3 id="मनतर-100">मन्त्रः</h3>
<p>दे॒वा॒सु॒रास्सय्ँय॑त्ता आसन् ।</p>
<p>स इन्द्र॑ᳶ प्र॒जाप॑ति॒मुपा॑धावत् ।</p>
<p>तस्मा॑ ए॒ताञ्जया॒न्प्राय॑च्छत् ।</p>
<p>तान॑जुहोत् ।</p>
<p>ततो॒ वै दे॒वा असु॑रानजयन्  ।</p>
<h4 id="टक-100">टीका</h4>
<p>3अथ जयानां ब्राह्मणं - देवासुरा इत्यादि ॥</p>
<h3 id="मनतर-101">मन्त्रः</h3>
<p>यदज॑य॒न् तज्जया॑नाञ्जय॒त्वम् ।<br>
स्पर्ध॑मानेनै॒ते हो॑त॒व्या॑ जय॑त्ये॒व ताम्पृत॑नाम् ॥ [15]</p>
<h4 id="टक-101">टीका</h4>
<p>तज्जयानां जयत्वमिति । जयति परसेनामेतैरिति जयाः ॥</p>
<p>इति तृतीये चतुर्थे चतुर्थोनुवाकः ॥</p>
<h2 id="अनवक-५-अभयतनमनतर">अनुवाकः ५ अभ्यातानमन्त्राः</h2>
<p>विश्वेदेवा ऋषयः</p>
<h3 id="सयकतमनतर-33">संयुक्तमन्त्रः</h3>
<p>अ॒ग्निर्भू॒ताना॒मधि॑पति॒स्स मा॑व॒त्विन्द्रो᳚ ज्ये॒ष्ठाना᳚य्ँय॒मᳶ पृ॑थि॒व्या वा॒युर॒न्तरि॑ख्षस्य॒ सूर्यो॑ दि॒वश्च॒न्द्रमा॒ नख्ष॑त्राणा॒म्बृह॒स्पति॒र्ब्रह्म॑णो मि॒त्रस्स॒त्याना॒व्ँवरु॑णो॒ऽपाꣳ स॑मु॒द्रस्स्रो॒त्याना॒मन्न॒ꣳ॒ साम्रा᳚ज्याना॒मधि॑पति॒ तन्मा॑वतु॒ सोम॒ ओष॑धीनाꣳ सवि॒ता प्र॑स॒वानाꣳ॑ रु॒द्रᳶ प॑शू॒नान्त्वष्टा॑ रू॒पाणा॒व्ँविष्णु॒ᳶ पर्व॑तानाम्म॒रुतो॑ ग॒णाना॒मधि॑पतय॒स्ते मा॑ऽवन्तु</p>
<h3 id="मनतर-102">मन्त्रः</h3>
<p>अ॒ग्निर्भू॒ताना॒मधि॑पति॒स्स मा॑व॒तु<br>
{अ॒स्मिन्ब्रह्म॑न् + अ॒स्मिन्ख्ष॒त्रे᳚ + अस्यामा॒शिष्य॒स्याम् पु॑रो॒धाया॑म् + अ॒स्मिन्कर्म॑न् + अ॒स्यान्दे॒वहू᳚त्याम् ॥}</p>
<h4 id="टक-102">टीका</h4>
<p>1येन कर्मणेर्त्सेत्तत्राभ्यातानान् सप्तदश स्रुवाहुतीर्जुहोति - अग्निर्भूतानामित्यादीन् ॥ हुत्वाहुत्वा वाचयति - पितरः पितामहा इति । इयं जगती अतिजगती वा । &lsquo;आशिषि&rsquo; इति तृतीयपादान्तः । अग्निः भूतानां प्रजानां अधिपतिः स्वामी स माऽवतु रक्षतु स्वाहुतमिदमस्तु तस्मा इति । &lsquo;अधिपतिस्स माऽवतु&rsquo; इति सर्वत्रानुषज्यते । यत्र तु लिङ्गभेदो वचनभेदो वा भवति तत्राम्नायत एव स विशेषः, यथा - &lsquo;अन्नं साम्राज्यानामधिपति तन्माऽवतु&rsquo; &lsquo;मरुतो गणानामधिपतयस्ते माऽवन्तु&rsquo; इति ॥</p>
<h3 id="मनतर-103">मन्त्रः</h3>
<p>इन्द्रो᳚ ज्ये॒ष्ठाना᳚म्  +++(अधिपतिः, स मा अवतु)+++ ।   {अ॒स्मिन्ब्रह्म॑न् + अ॒स्मिन्ख्ष॒त्रे᳚ + अस्यामा॒शिष्य॒स्याम् पु॑रो॒धाया॑म् + अ॒स्मिन्कर्म॑न् + अ॒स्यान्दे॒वहू᳚त्याम् ॥}</p>
<h4 id="टक-103">टीका</h4>
<p>2इन्द्रो ज्येष्ठानामधिपतिः [वृद्धतमानां लोकपालानाम्] ॥</p>
<h3 id="मनतर-104">मन्त्रः</h3>
<p>य॒मᳶ पृ॑थि॒व्याः      +++(अधिपतिः, स मा अवतु)+++ ।<br>
{अ॒स्मिन्ब्रह्म॑न् + अ॒स्मिन्ख्ष॒त्रे᳚ + अस्यामा॒शिष्य॒स्याम् पु॑रो॒धाया॑म् + अ॒स्मिन्कर्म॑न् + अ॒स्यान्दे॒वहू᳚त्याम् ॥}</p>
<h4 id="टक-104">टीका</h4>
<p>3यमोग्निविशेषः, &lsquo;अग्निर्वाव यम इयं यमी&rsquo; इति । यम एव वा ॥</p>
<h3 id="मनतर-105">मन्त्रः</h3>
<p>वा॒युर॒न्तरि॑ख्षस्य      +++(अधिपतिः, स मा अवतु)+++  ।<br>
{अ॒स्मिन्ब्रह्म॑न् + अ॒स्मिन्ख्ष॒त्रे᳚ + अस्यामा॒शिष्य॒स्याम् पु॑रो॒धाया॑म् + अ॒स्मिन्कर्म॑न् + अ॒स्यान्दे॒वहू᳚त्याम् ॥}</p>
<p>सूर्यो॑ दि॒वः   +++(अधिपतिः, स मा अवतु)+++ ।<br>
{अ॒स्मिन्ब्रह्म॑न् + अ॒स्मिन्ख्ष॒त्रे᳚ + अस्यामा॒शिष्य॒स्याम् पु॑रो॒धाया॑म् + अ॒स्मिन्कर्म॑न् + अ॒स्यान्दे॒वहू᳚त्याम् ॥}</p>
<p>च॒न्द्रमा॒ नख्ष॑त्राणाम्   +++(अधिपतिः, स मा अवतु)+++।<br>
{अ॒स्मिन्ब्रह्म॑न् + अ॒स्मिन्ख्ष॒त्रे᳚ + अस्यामा॒शिष्य॒स्याम् पु॑रो॒धाया॑म् + अ॒स्मिन्कर्म॑न् + अ॒स्यान्दे॒वहू᳚त्याम् ॥}</p>
<h4 id="टक-105">टीका</h4>
<p>4-6वायुरन्तरिक्षस्येत्यादि ॥ गतम् ॥</p>
<h3 id="मनतर-106">मन्त्रः</h3>
<p>बृह॒स्पति॒र्ब्रह्म॑णः    +++(अधिपतिः, स मा अवतु)+++।<br>
{अ॒स्मिन्ब्रह्म॑न् + अ॒स्मिन्ख्ष॒त्रे᳚ + अस्यामा॒शिष्य॒स्याम् पु॑रो॒धाया॑म् + अ॒स्मिन्कर्म॑न् + अ॒स्यान्दे॒वहू᳚त्याम् ॥}</p>
<h4 id="टक-106">टीका</h4>
<p>7बृहस्पतिर्ब्रह्मणः ऋत्विजोधिपतिः ब्राह्मणजनेर्वा । बृहस्पतिशब्दो वनस्पत्यादित्वादाद्युदात्तः ॥</p>
<h3 id="मनतर-107">मन्त्रः</h3>
<p>मि॒त्रस्स॒त्याना᳚म्    +++(अधिपतिः, स मा अवतु)+++ ।<br>
{अ॒स्मिन्ब्रह्म॑न् + अ॒स्मिन्ख्ष॒त्रे᳚ + अस्यामा॒शिष्य॒स्याम् पु॑रो॒धाया॑म् + अ॒स्मिन्कर्म॑न् + अ॒स्यान्दे॒वहू᳚त्याम् ॥}</p>
<h4 id="टक-107">टीका</h4>
<p>8मित्रस्सत्यानां सत्यवताम् ॥</p>
<h3 id="मनतर-108">मन्त्रः</h3>
<p>वरु॑णो॒ऽपाम्    +++(अधिपतिः, स मा अवतु)+++ ।<br>
{अ॒स्मिन्ब्रह्म॑न् + अ॒स्मिन्ख्ष॒त्रे᳚ + अस्यामा॒शिष्य॒स्याम् पु॑रो॒धाया॑म् + अ॒स्मिन्कर्म॑न् + अ॒स्यान्दे॒वहू᳚त्याम् ॥}</p>
<h4 id="टक-108">टीका</h4>
<p>9वरुणोपां स्थावराणाम् । &lsquo;ऊडिदम्&rsquo; इति षष्ठ्या उदात्तत्वम् ॥</p>
<h3 id="मनतर-109">मन्त्रः</h3>
<p>स॑मु॒द्रस्स्रो॒त्याना॒म्    +++(अधिपतिः, स मा अवतु)+++  ।<br>
{अ॒स्मिन्ब्रह्म॑न् + अ॒स्मिन्ख्ष॒त्रे᳚ + अस्यामा॒शिष्य॒स्याम् पु॑रो॒धाया॑म् + अ॒स्मिन्कर्म॑न् + अ॒स्यान्दे॒वहू᳚त्याम् ॥}</p>
<h4 id="टक-109">टीका</h4>
<p>10समुद्रस्स्रोत्यानां स्रोतसि भवानां नद्यादीनाम् । &lsquo;स्रोतसो विभाषा ड्यड्ड्यौ&rsquo; इति ड्यः ॥</p>
<h3 id="मनतर-110">मन्त्रः</h3>
<p>अन्न॒ꣳ॒ साम्रा᳚ज्याना॒मधि॑पति॒ तन्मा॑वतु  ।<br>
{अ॒स्मिन्ब्रह्म॑न् + अ॒स्मिन्ख्ष॒त्रे᳚ + अस्यामा॒शिष्य॒स्याम् पु॑रो॒धाया॑म् + अ॒स्मिन्कर्म॑न् + अ॒स्यान्दे॒वहू᳚त्याम् ॥}</p>
<h4 id="टक-110">टीका</h4>
<p>11अन्नं साम्राज्यानां सम्यग्राजवतां अधिपति मा अवतु ॥</p>
<h3 id="मनतर-111">मन्त्रः</h3>
<p>सोम॒ ओष॑धीनाम् +++(अधिपतिः, स मा अवतु)+++
।<br>
{अ॒स्मिन्ब्रह्म॑न् + अ॒स्मिन्ख्ष॒त्रे᳚ + अस्यामा॒शिष्य॒स्याम् पु॑रो॒धाया॑म् + अ॒स्मिन्कर्म॑न् + अ॒स्यान्दे॒वहू᳚त्याम् ॥}</p>
<h4 id="टक-111">टीका</h4>
<p>12सोम ओषधीनां फलपाकान्ताम् ॥</p>
<h3 id="मनतर-112">मन्त्रः</h3>
<p>स॒वि॒ता प्र॑स॒वाना᳚म्   +++(अधिपतिः, स मा अवतु)+++ ।<br>
{अ॒स्मिन्ब्रह्म॑न् + अ॒स्मिन्ख्ष॒त्रे᳚ + अस्यामा॒शिष्य॒स्याम् पु॑रो॒धाया॑म् + अ॒स्मिन्कर्म॑न् + अ॒स्यान्दे॒वहू᳚त्याम् ॥}</p>
<h4 id="टक-112">टीका</h4>
<p>13सविता प्रसवानां अनुज्ञानानाम् ॥</p>
<h3 id="मनतर-113">मन्त्रः</h3>
<p>रु॒द्रᳶ प॑शू॒नाम् +++(अधिपतिः, स मा अवतु)+++ ।</p>
<p>{अ॒स्मिन्ब्रह्म॑न् + अ॒स्मिन्ख्ष॒त्रे᳚ + अस्यामा॒शिष्य॒स्याम् पु॑रो॒धाया॑म् + अ॒स्मिन्कर्म॑न् + अ॒स्यान्दे॒वहू᳚त्याम् ॥}</p>
<h4 id="टक-113">टीका</h4>
<p>14रुद्रः पशूनां द्विपदां चतुष्पदां च । &lsquo;नामन्यतरस्याम्&rsquo; इति नाम उदात्तत्वम् ॥</p>
<h3 id="मनतर-114">मन्त्रः</h3>
<p>त्वष्टा॑ रू॒पाणा᳚म्   +++(अधिपतिः, स मा अवतु)+++ ।</p>
<p>{अ॒स्मिन्ब्रह्म॑न् + अ॒स्मिन्ख्ष॒त्रे᳚ + अस्यामा॒शिष्य॒स्याम् पु॑रो॒धाया॑म् + अ॒स्मिन्कर्म॑न् + अ॒स्यान्दे॒वहू᳚त्याम् ॥}</p>
<h4 id="टक-114">टीका</h4>
<p>15त्वष्टा रूपाणां रूपणीयानाम् ॥</p>
<h3 id="मनतर-115">मन्त्रः</h3>
<p>विष्णु॒ᳶ पर्व॑तानाम्    +++(अधिपतिः, स मा अवतु)+++  ।<br>
{अ॒स्मिन्ब्रह्म॑न् + अ॒स्मिन्ख्ष॒त्रे᳚ + अस्यामा॒शिष्य॒स्याम् पु॑रो॒धाया॑म् + अ॒स्मिन्कर्म॑न् + अ॒स्यान्दे॒वहू᳚त्याम् ॥}</p>
<h4 id="टक-115">टीका</h4>
<p>16विष्णुः पर्वतानां धारणानां धराधराणां तेषामपि धारकत्वात् ॥</p>
<h3 id="मनतर-116">मन्त्रः</h3>
<p>म॒रुतो॑ ग॒णाना॒मधि॑पतय॒स्ते मा॑ऽवन्तु
{अ॒स्मिन्ब्रह्म॑न् + अ॒स्मिन्ख्ष॒त्रे᳚ + अस्यामा॒शिष्य॒स्याम् पु॑रो॒धाया॑म् + अ॒स्मिन्कर्म॑न् + अ॒स्यान्दे॒वहू᳚त्याम् ॥}</p>
<h4 id="टक-116">टीका</h4>
<p>17मरुतो गणानां संघातानामधिपतयः ते मा अवन्तु ॥</p>
<h3 id="मनतर-117">मन्त्रः</h3>
<p>पित॑रᳶ पितामहाᳶ परेऽवरे॒ तता᳚स्ततामहा इ॒ह मा॑ऽवत ।</p>
<h4 id="टक-117">टीका</h4>
<p>18पितरः इत्यादीनि षडामन्त्रितपदानि । पितृततशब्दयोः पादादित्वात् षाष्ठिकमामन्त्रिताद्युदात्तत्वम् । अन्येषां तु निघातः । तत्र पितरः उत्पादयितारः । तेषां पितरः पितामहाः । जीवपितृतार्थं पितामहग्रहणम् ॥ <br>
लेपभाजश्चतुर्थाद्याः पित्राद्याः पिण्डभागिनः ।<br>
सपिण्डता तु पुरुषे सप्तमे विनिवर्तते ॥ इति ॥</p>
<p>सप्तमादूर्ध्वं ये विप्रकृष्टास्ते परे । ततोर्वाचीनास्सान्नीकृष्टाः अवरे । तताः येभ्यो दीयते पिण्डस्ते तताः पित्रादयस्त्रयः । तेषां पितरस्ततामहाः ये न पृथक्पिण्डभाजः उभयत्रापि पिण्डभाजश्च । ते सर्वे यूयमिह कर्मणि वर्तमानं मां अवत रक्षत ।</p>
<h3 id="सयकतमनतर-34">संयुक्तमन्त्रः</h3>
<p>अ॒स्मिन्ब्रह्म॑न्न॒स्मिन्ख्ष॒त्रे᳚ऽस्यामा॒शिष्य॒स्याम्पु॑रो॒धाया॑म॒स्मिन्कर्म॑न्न॒स्यान्दे॒वहू᳚त्याम् ॥ [16]</p>
<h3 id="मनतर-118">मन्त्रः</h3>
<p>अ॒स्मिन्ब्रह्म॑न् + अ॒स्मिन्ख्ष॒त्रे᳚ + अस्यामा॒शिष्य॒स्याम् पु॑रो॒धाया॑म् + अ॒स्मिन्कर्म॑न् + अ॒स्यान्दे॒वहू᳚त्याम् ॥ [16]</p>
<h4 id="टक-118">टीका</h4>
<p>अस्मिन्नित्यादि । &lsquo;निमित्तात्कर्मसंयोगे&rsquo; इति सर्वा निमित्तसप्तमी । अस्मिन् ब्रह्मन् ब्राह्मणे जातिनिर्देशोयं, इयं ब्राह्मणजातिस्संपद्यतामिति । ब्राह्मणस्य निमित्तं वा । &lsquo;ऊडिदम्&rsquo; इति सप्तम्या उदात्तत्वम् । क्षत्रे क्षत्रजातौ । आशिषि आशासनीये फले प्रजापश्वादौ । &lsquo;आशासः क्वौ&rsquo; इतीत्वम्, &lsquo;शासिवसि घसीनां च&rsquo; इति षत्वम् । पुरोधायां पुरस्करणे सर्वेषां प्राधान्ये । पुरस उपसर्गभावात् &lsquo;आतश्चोपसर्गे&rsquo; इति भिदादिर्द्रष्टव्यः । कर्मणि क्रियमाणे क्रियाविशेषे देवहूयां देवानामाह्वाने पूजायाम् । दासीभारादित्वात्पूर्वपदप्रकृतिस्वरत्वम् ॥</p>
<p>इति तृतीये चतुर्थे पञ्चमोनुवाकः ॥</p>
<h2 id="अनवक-६-जयभयतनरषटभदधमवधनम">अनुवाकः ६ जयाभ्यातानराष्टभृद्धोमविधानम्</h2>
<p>विश्वेदेवा ऋषयः</p>
<h3 id="सयकतमनतर-35">संयुक्तमन्त्रः</h3>
<p>दे॒वा वै यद्य॒ज्ञेऽकु॑र्वत॒ तदसु॑रा अकुर्वत॒ ते दे॒वा ए॒तान॑भ्याता॒नान॑पश्य॒न्तान॒भ्यात॑न्वत</p>
<h3 id="मनतर-119">मन्त्रः</h3>
<p>दे॒वा वै यद्य॒ज्ञेऽकु॑र्वत ।<br>
तदसु॑रा अकुर्वत ।<br>
ते दे॒वा ए॒तान॑भ्याता॒नान॑पश्यन्   ।<br>
तान॒भ्यात॑न्वत  ।</p>
<h4 id="टक-119">टीका</h4>
<p>1अथ जयाभ्यातानानां राष्ट्रभृतां ब्राह्मणम् । तत्रादावनन्तराधिकृतानां विशिष्टफलहेतुत्वमाह - देवा वा इत्यादि ॥ अभ्यातन्यते आभिमुख्येनानीयते कर्मसमृद्धिरेभिरिति अभ्यातानाः, करणे घञ्, थाथादिनोत्तरपदान्तोदात्तत्वम् । तानभ्यातन्वत आभिमुख्येन शास्त्रमर्यादया चाकुर्वन् अजुहवुः ॥</p>
<h3 id="सयकतमनतर-36">संयुक्तमन्त्रः</h3>
<p>यद्दे॒वाना॒ङ्कर्मासी॒दार्ध्य॑त॒ तद्यदसु॑राणा॒न्न तदा᳚र्ध्यत</p>
<h3 id="मनतर-120">मन्त्रः</h3>
<p>यद्दे॒वाना॒ङ्कर्मासी॒दार्ध्य॑त  ।<br>
तद्यदसु॑राणा॒न्न तदा᳚र्ध्यत ।</p>
<h4 id="टक-120">टीका</h4>
<p>2यद्देवानामित्यादि ॥ अभ्यातानानां देवैरेव विहितत्वात् ॥</p>
<h3 id="सयकतमनतर-37">संयुक्तमन्त्रः</h3>
<h3 id="मनतर-121">मन्त्रः</h3>
<p>येन॒ कर्म॒णेर्थ्से॒त्तत्र॑ होत॒व्या॑ ऋ॒ध्नोत्ये॒व तेन॒ कर्म॑णा</p>
<h4 id="टक-121">टीका</h4>
<p>3येनेत्यादि ॥ यत् कर्म येन कर्मणा ईर्त्सेत् इदं मे समृद्ध्येतेति तस्मिन्नभ्याताना होतव्याः न केवलं भ्रातृव्यवतैव । ऋधेस्सनि &lsquo;आप् ज्ञप्यृधमीत्&rsquo; इतीत्वम्, अभ्यासलोपश्च । केचिदाहुः - येन कर्मणेर्त्सेत् तत्र होतव्याः सर्वेऽप्यभ्याताना जया राष्ट्रभृतश्चेति । तत्र होतव्या एव क्रमात् जया अभ्याताना राष्ट्रभृत इति</p>
<h3 id="सयकतमनतर-38">संयुक्तमन्त्रः</h3>
<p>यद्विश्वे॑ दे॒वास्स॒मभ॑र॒न्तस्मा॑दभ्याता॒ना वै᳚श्वदे॒वा यत्प्र॒जाप॑ति॒र्जया॒न्प्राय॑च्छ॒त्तस्मा॒ज्जयाः᳚ प्राजाप॒त्याः [17]  यद्रा᳚ष्ट्र॒भृद्भी॑ रा॒ष्ट्रमाद॑दत॒ तद्रा᳚ष्ट्र॒भृताꣳ॑ राष्ट्रभृ॒त्त्वन्ते दे॒वा अ॑भ्याता॒नैरसु॑रान॒भ्यात॑न्वत॒ जयै॑रजयन्राष्ट्र॒भृद्भी॑ रा॒ष्ट्रमाद॑दत॒ यद्दे॒वा अ॑भ्याता॒नैरसु॑रान॒भ्यात॑न्वत॒ तद॑भ्याता॒नाना॑मभ्यातान॒त्वय्ँयज्जयै॒रज॑य॒न्तज्जया॑नाञ्जय॒त्वय्ँयद्रा᳚ष्ट्र॒भृद्भी॑ रा॒ष्ट्रमाद॑दत॒ तद्रा᳚ष्ट्र॒भृताꣳ॑ राष्ट्रभृ॒त्त्वम्</p>
<h3 id="मनतर-122">मन्त्रः</h3>
<p>यद्विश्वे॑ दे॒वास्स॒मभ॑रन्  ।<br>
तस्मा॑दभ्याता॒ना वै᳚श्वदे॒वाः  ।<br>
यत्प्र॒जाप॑ति॒र्जया॒न्प्राय॑च्छत् ।<br>
तस्मा॒ज्जयाः᳚ प्राजाप॒त्याः ।</p>
<p>यद्रा᳚ष्ट्र॒भृद्भी॑ रा॒ष्ट्रमाद॑दत ।<br>
तद्रा᳚ष्ट्र॒भृताꣳ॑ राष्ट्रभृ॒त्त्वम् ।</p>
<h4 id="टक-122">टीका</h4>
<p>4अधुना अपकृतं भ्रातृव्यवन्तमेवाधिकृत्य क्रमविशेषं चाह - यद्विश्वे देवा इत्यादि ॥ भ्रातृव्यवतोयं क्रमः, अभ्याताना जया राष्ट्रभृत इति ।</p>
<h3 id="मनतर-123">मन्त्रः</h3>
<p>ते दे॒वा अ॑भ्याता॒नैरसु॑रान॒भ्यात॑न्वत</p>
<h4 id="टक-123">टीका</h4>
<p>ते देवा इत्यादि । असुरान् भ्रातृव्यानभ्यातन्वत विधेयानकुर्वत ।</p>
<h3 id="मनतर-124">मन्त्रः</h3>
<p>जयै॑रजयन् ।</p>
<h4 id="टक-124">टीका</h4>
<p>ततश्च जयैरजयन् विनष्टैश्वर्यानकुर्वत ।</p>
<h3 id="मनतर-125">मन्त्रः</h3>
<p>राष्ट्र॒भृद्भी॑ रा॒ष्ट्रमाद॑दत ।</p>
<h4 id="टक-125">टीका</h4>
<p>राष्ट्रभृद्भिः तेषां राष्ट्रं अधिवासं आददत आत्मसादकुर्वत ।</p>
<h3 id="मनतर-126">मन्त्रः</h3>
<p>यद्दे॒वा अ॑भ्याता॒नैरसु॑रान॒भ्यात॑न्वत ।</p>
<h4 id="टक-126">टीका</h4>
<p>अभ्यातन्वते आभिमुख्येनानीयते भ्रातृव्य एभिरिति अभ्यातानाः ।</p>
<h3 id="मनतर-127">मन्त्रः</h3>
<p>तद॑भ्याता॒नाना॑मभ्यातान॒त्वम्   ।<br>
यँज्जयै॒रज॑य॒न्तज्जया॑नाञ्जय॒त्वम्  ।</p>
<h4 id="टक-127">टीका</h4>
<p>जयते भ्रातृव्य एभिरिति जयाः, करणे एरच्, &lsquo;जयः करणम्&rsquo; इत्याद्युदात्तत्वम् ।</p>
<h3 id="मनतर-128">मन्त्रः</h3>
<p>यद्रा᳚ष्ट्र॒भृद्भी॑ रा॒ष्ट्रमाद॑दत।</p>
<h4 id="टक-128">टीका</h4>
<p>राष्ट्रं भ्रातृव्यस्य भ्रियते आत्मना धार्यते एभिरिति राष्ट्रभृतः । विभर्तेः करणे क्विप् । हरतेर्वा &lsquo;हृग्रहोर्भः&rsquo; इति भत्वम् ।</p>
<h3 id="मनतर-129">मन्त्रः</h3>
<p>तद्रा᳚ष्ट्र॒भृताꣳ॑ राष्ट्रभृ॒त्त्वम् ।</p>
<h4 id="टक-129">टीका</h4>
<p>भ्रातृव्यस्य राष्टं ह्रियते एभिरिति राष्ट्रभृतः, कृदुत्तरपदप्रकृतिस्वरत्वम् ॥</p>
<h3 id="मनतर-130">मन्त्रः</h3>
<p>ततो॑ दे॒वा अभ॑व॒न्परासु॑राः ।</p>
<h4 id="टक-130">टीका</h4>
<p>5ततो देवा इत्यादि ॥ ततस्तादृशात्प्रयोगात् देवा भूतिमन्तस्संपन्नाः, असुराश्च पराभूताः ॥</p>
<h3 id="सयकतमनतर-39">संयुक्तमन्त्रः</h3>
<p>यो भ्रातृ॑व्यवा॒न्थ्स्याथ्स ए॒ताञ्जु॑हुयादभ्याता॒नैरे॒व भ्रातृ॑व्यान॒भ्यात॑नुते॒ जयै᳚र्जयति राष्ट्र॒भृद्भी॑ रा॒ष्ट्रमा द॑त्ते॒ भव॑त्या॒त्मना॒ परा᳚स्य॒ भ्रातृ॑व्यो भवति ॥ [18]</p>
<h3 id="मनतर-131">मन्त्रः</h3>
<p>यो भ्रातृ॑व्यवा॒न्थ्स्यात् ।  <br>
स ए॒ताञ्जु॑हुयात् ।<br>
अ॒भ्या॒ता॒नैरे॒व भ्रातृ॑व्यान॒भ्यात॑नुते ।<br>
जयै᳚र्जयति ।<br>
रा॒ष्ट्र॒भृद्भी॑  रा॒ष्ट्रमा  द॑त्ते॒ भव॑ति  ।</p>
<h4 id="टक-131">टीका</h4>
<p>8देवा वै यद्यज्ञे इत्युपक्रममुपसंहृतं [संहर्तुं] यो भ्रातृव्यवान् स्यात् इत्यादि ॥ गतम् ।</p>
<h3 id="मनतर-132">मन्त्रः</h3>
<p>आ॒त्मना॒ परा᳚स्य॒ भ्रातृ॑व्यो भवति ॥</p>
<h4 id="टक-132">टीका</h4>
<p>आत्मना प्रकृत्यादित्वात्तृतीया ॥</p>
<p>इति तृतीये चतुर्थे षष्ठोणुवाकः ॥</p>
<h2 id="अनवक-७-रषटरभनमनतर">अनुवाकः ७ राष्ट्रभृन्मन्त्राः</h2>
<p>विश्वेदेवा ऋषयः</p>
<h3 id="सयकतमनतर-40">संयुक्तमन्त्रः</h3>
<p>ऋ॒ता॒षाडृ॒तधा॑मा॒ऽग्निर्ग॑न्ध॒र्वस्तस्यौष॑धयोऽफ्स॒रस॒ ऊर्जो॒ नाम॒ स इ॒दम्ब्रह्म॑ ख्ष॒त्रम्पा॑तु॒ ता इ॒दम्ब्रह्म॑ ख्ष॒त्रम्पा᳚न्तु॒ तस्मै॒ स्वाहा॒ ताभ्य॒स्स्वाहा॑</p>
<h3 id="मनतर-133">मन्त्रः</h3>
<p>ऋ॒ता॒षाडृ॒तधा॑मा॒ अग्निर्ग॑न्ध॒र्वः +++(&lsquo;स इदं ब्रह्म क्षत्रं पातु&rsquo;)+++, तस्यौष॑धयोऽफ्स॒रसः॑  , ऊर्जो॒ नाम॒,  स इ॒दम्ब्रह्म॑ ख्ष॒त्रम्पा॑तु॒ ,ता इ॒दम्ब्रह्म॑ ख्ष॒त्रम्पा᳚न्तु॒,  तस्मै॒ स्वाहा॒ , ताभ्य॒स्स्वाहा॑</p>
<h4 id="टक-133">टीका</h4>
<p>1अथ राष्ट्रकामादिभ्यो विहिता राष्ट्रभृतः ऋताषाडृतधामेत्यादयः द्विस्स्वाहाकारं होतव्याः । तस्मा इति गन्धर्वाय । ताभ्य इत्यप्सरोभ्यः । &lsquo;स इदं ब्रह्म क्षत्रं पातु&rsquo; इति गन्धर्वेष्वनुषज्यते । &lsquo;ता इदं ब्रह्म क्षत्रं पान्तु&rsquo; इत्यप्सरस्सु ।
भुवनस्य पते इति पञ्चपदा पङ्क्तिः । &lsquo;भुवनस्य पते ' इति प्रथमपादान्तः । इयं च पर्यायाणां सप्तमी, आहुतीनां त्रयोदशी ।
अथ &lsquo;स नो भुवनस्य्&rsquo; इति न्यङ्कुसारिणी । द्वितीयः पादो द्वादशाक्षरः । इयं तु पर्या याणां द्वादशी, आहुतीनां द्वाविंशतिः ।</p>
<p>ऋताषाट् ऋतं सत्यं यज्ञं वा सहते अभिभवति अतःपरं नास्ति सत्यं यज्ञो वा । ऋतेन वा विश्वमभिभवति । &lsquo;छन्दसि सहः&rsquo; इति ण्विः, &lsquo;अन्येषामपि दृश्यते&rsquo; इति दीर्घत्वम्, &lsquo;सहेस्साढस्सः&rsquo; इति षत्वम् ।</p>
<p>ऋतधामा ऋतं सत्यं यज्ञो वा धाम स्थानं तेजो वा यस्य स ऋतधामा । ईदृशत्वादग्निर्गन्धर्वः गान्धारबन्धं धारयति उदकं वा यागद्वारेणोत्पादयतीति गन्धर्वः, पृषोदरादिः । तस्य सम्बन्धिन्यः तेनाह्रियमाणा ओषधयः अप्सरस्त्वेन रूप्यन्ते, गन्धर्वाणामप्सरसो भार्याः, अपस्सारयन्ति अन्नं भूत्वा आहुतिद्वारेणादित्यं प्राप्नुवन्ति यथोक्तं &lsquo;अग्नौ प्रास्ताहुतिस्सम्यगादित्यमुपतिष्ठते&rsquo; इत्यादि । ऊर्जो नामान्नाख्यः, अन्नं भूत्वेत्यर्थः ।</p>
<p>केचिदाहुः - दोग्धृस्थानीयोग्निः वत्सस्थानीयाभिरोषधीभिः गां पयो दुघे इति स तादृशोग्निः इदं ब्रह्म क्षत्रं च पात्विति अस्मानाहुतिद्वारेण, प्राधान्यात्तयोर्ग्रहणं सर्वस्थावरजङ्गमप्रदर्शनार्थम् । ताश्च तादृश्योप्सरसः इदं क्षत्रं च पातु, तस्मा अग्नये स्वा हुतं करोमि ताभ्यश्चाप्सरोभ्यः ।</p>
<p>एवं सर्वेषु पर्यायेषु द्रष्टव्यम् ॥</p>
<h3 id="सयकतमनतर-41">संयुक्तमन्त्रः</h3>
<p>सꣳहि॒तो वि॒श्वसा॑मा॒ सूर्यो॑ गन्ध॒र्वस्तस्य॒ मरी॑चयोऽफ्स॒रस॑ आ॒युव॑स्</p>
<h3 id="मनतर-134">मन्त्रः</h3>
<p>स॒ꣳ॒हि॒तो वि॒श्वसा॑मा॒ सूर्यो॑ गन्ध॒र्वस् ++(&lsquo;स इदं ब्रह्म क्षत्रं पातु&rsquo;)+++तस्य॒ मरी॑चयोऽफ्स॒रस॑ +++(+++( &lsquo;ता इदं ब्रह्म क्षत्रं पान्तु&rsquo;)+++)+++ आ॒युवः॑  [नाम॒]</p>
<p>{स इ॒दम्ब्रह्म॑ ख्ष॒त्रम्पा॑तु॒ ता इ॒दम्ब्रह्म॑ ख्ष॒त्रम्पा᳚न्तु॒ तस्मै॒ +++(सूर्याय)+++स्वाहा॒ ताभ्य॒स् +++(अप्सरोभ्यः)+++ स्वाहा॑}</p>
<h4 id="टक-134">टीका</h4>
<p>2संहितः सन्धीयतेऽनेनेति संहितः करणे क्तः, नैशी सूर्यप्रवृत्तिर्लक्ष्यते दर्शनात्मिका । विश्वसामा विश्वं सामावसितमस्मिन्निति विश्वसासा । अनेनापि नैशी वृत्तिर्लक्ष्यते अदर्शनात्मिका । &lsquo;बहुव्रीहौ विश्वं संज्ञायाम्&rsquo; इति विश्वशब्दोन्तोदात्तः । एवं अहोरात्रे प्रवर्तयन् सूर्यः गन्धर्वः व्याख्यातः मरीचयोप्सरसः मारयन्ति शोषयन्ति सलिलं दिवसविशेषेषु वर्षार्थमेवेति मरीचयः । अपां सारयितारोप्सरसः । आविष्टलिङ्गत्वादप्सरश्शब्दस्स्त्रीलिङ्गेनैवोच्यते । वत्सस्थानीया वा पूर्ववत् ।</p>
<p>आयुवः गमनशीलाः विश्वव्यापिनः । एतेः &lsquo;छन्दसीणः&rsquo; इत्युण्प्रत्ययः, &lsquo;जसादिषु वा वचनं प्राङ्णौ चङ्युपधायाः&rsquo; इति जसि गुणाभावः, &lsquo;तन्वादीनां छन्दसि बहुलम्&rsquo; इत्युवङ् । नामेत्यादिस्सर्वत्रानुषङ्गः ॥</p>
<h3 id="सयकतमनतर-42">संयुक्तमन्त्रः</h3>
<p>सुषु॒म्नस्सूर्य॑रश्मिश्च॒न्द्रमा॑ गन्ध॒र्वस्तस्य॒ नख्ष॑त्राण्यफ्स॒रसो॑ बे॒कुर॑यः</p>
<h3 id="मनतर-135">मन्त्रः</h3>
<p>सु॒षु॒म्नस्सूर्य॑रश्मिश्च॒न्द्रमा॑ गन्ध॒र्वः +++(&lsquo;स इदं ब्रह्म क्षत्रं पातु&rsquo;)+++ तस्य॒ नख्ष॑त्राण्यफ्स॒रसो॑ +++(&lsquo;ता इदं ब्रह्म क्षत्रं पान्तु&rsquo;)+++ बे॒कुर॑यः [नाम॒]<br>
{स इ॒दम्ब्रह्म॑ ख्ष॒त्रम्पा॑तु॒ ता इ॒दम्ब्रह्म॑ ख्ष॒त्रम्पा᳚न्तु॒ तस्मै॒ +++(चन्द्रमसे)+++ स्वाहा॒ ताभ्य॒स्  +++(अप्सरोभ्यः)+++ स्वाहा॑}</p>
<h4 id="टक-135">टीका</h4>
<p>3सुषुम्नः सुसूते शोभनं सुखं यो न इति । &lsquo;नञ्सुभ्याम्&rsquo; इत्युत्तरपदान्तोदात्तत्वम् । चन्द्रो ह्यमृताद्देवपितृमनुष्यान् सुखयति । सूर्यरश्मिरेव रश्मिः यस्य अमृतात्मकत्वात् चन्द्रस्य । यथाऽऽहुः -
सूर्योग्निमयो गोळः
चन्द्रोम्बुमयस्स्वभाक्तस्स्वच्छः ।
तस्मात्स्वतो रश्म्यभावात् सूर्यरश्मिभिरेवायं दीप्यते इति । तदप्याहुः -
भूग्रहभानां गोळार्धानि स्वच्छायया विवर्णानि ।
अर्धानि यथासारं सूर्याभिमुखानि दीप्यन्ते ॥ इति ॥</p>
<p>एतदुक्तं भवति । यदस्यैवान्तस्थस्य चन्द्रबिम्बस्यार्धमेकं सर्वदा भास्वरं भवति, अर्धं तद्व्यतिरिक्तवर्णं दृश्यते । तत्रेदं कारणं - सूर्याभिमुखं यदर्वं तत्सूर्यरश्मिभिरादीप्यते, अन्यत्स्वामेव छायामवलम्बति । किमिति तर्हि चन्द्रमसो बिम्बार्धं सर्वदा न चकास्ति चकास्त्येव । किमिति नोपलभ्यते । उच्यते - अमावास्यायां चन्द्रमस उपर्यादित्यः तदासौ तस्य चन्द्रमसः उपरि यद्बिम्बार्धं तदशेषमवभासयति । ततश्चन्द्रस्यामावास्ययोपलक्षितोपरिबिम्बे केन्द्रात् यथा यथा पश्चादादित्योवलम्बते तथा तथा चन्द्रमसो बिम्बं केन्द्रस्य परतोवलम्बते तत्केन्द्रवशाच्चन्द्रमसो बिम्बार्धं यावदेवामावास्योपलक्षिते बिम्बस्यार्धादधोवलम्बते तावच्चन्द्रमसो बिम्बं अस्माभिरुपलभ्यते । शेषमुपरिस्थितत्वात् सूर्याभिमुखं दीप्यमानमपि नोपलभ्यते । तस्माद्यावद्यावत्सवितृकराश्लिष्टमवलम्बते तावत्तावच्छुक्लश्चन्द्रमा उपलभ्यते । तेनमी ज्योत्स्त्नावितानावभासिनश्चन्द्रकराः सूर्य मरीचय एव । केन तर्हि सवितृमरीचयोम्बुमयस्वभावे च श्यामे चन्द्रबिम्बे सम्मूर्छिता नैशं ध्वान्तमुपध्वंसयन्ति । उच्यते - यथा दर्पणे जले वा दिवाकरकरास्सम्मूर्छितास्सन्तो गृहान्तर्गर्तं तमः क्षपयन्ति एवं तदिति द्रष्टव्यम् । अन्यच्च यो यः चन्द्रबिम्बप्रदेशः सवितृमार्गे ऋजुत्वेन व्यवस्थितः स एव शुक्ल उपलक्ष्यते नेतर इत्यवगन्तव्यम् । एवं च निरुक्ते पठ्यते - &lsquo;तस्यैको रश्मिः चन्द्रमसं प्रतिदीप्यते तेनोत्प्रेक्षितव्यमादित्योस्य दीप्तिर्भवति&rsquo; इति । तादृशः चन्द्रमा गन्धर्वः नक्षत्राण्यप्सरसः वृष्टिहेतुत्वात् । बेकुरयः वर्णव्यावृत्तिश्छान्दसी, भेकुरयः । वाजसनेयिनामेष एव पाठः । भयं यक्ष्माख्यं चन्द्रस्य कृतवत्यः इत्यर्थः । बिभेतेर्व्यत्ययेन भावे विन्, करोतेरौणादिके किप्रत्यये छान्दसमुत्वम् । अन्य आहुः - वृष्ट्यादिकरणशीलाः बेकुरयः । वेरुपसर्गस्य स्वरव्यञ्जनयोर्वृत्तिरिति ॥</p>
<h3 id="सयकतमनतर-43">संयुक्तमन्त्रः</h3>
<p>भु॒ज्युस्सु॑प॒र्णो य॒ज्ञो ग॑न्ध॒र्वस्तस्य॒ दख्षि॑णा अफ्स॒रस॑स्स्त॒वाः</p>
<h3 id="मनतर-136">मन्त्रः</h3>
<p>भु॒ज्युस्सु॑प॒र्णो य॒ज्ञो ग॑न्ध॒र्वस् +++(&lsquo;स इदं ब्रह्म क्षत्रं पातु&rsquo;)+++ तस्य॒ दख्षि॑णा अफ्स॒रस॑स् +++(&lsquo;ता इदं ब्रह्म क्षत्रं पान्तु&rsquo;)+++ स्त॒वाः [नाम॒]<br>
{स इ॒दम्ब्रह्म॑ ख्ष॒त्रम्पा॑तु॒ ता इ॒दम्ब्रह्म॑ ख्ष॒त्रम्पा᳚न्तु॒ तस्मै॒ +++(यज्ञाय)+++ स्वाहा॒ ताभ्य॒स् +++(अप्सरोभ्यः)+++स्वाहा॑}</p>
<h4 id="टक-136">टीका</h4>
<p>4भुज्युः भुनक्ति पालयति विश्वमिति भुज्युः, भुजेरौणादिकः क्युप्रत्ययः । सुपर्णः शोभनपतनः शोभनगमनः । पूर्वपदान्तोदात्तत्वम् । ईदृशो यज्ञः गन्धर्वो भवति । दक्षिणा अप्सरसः । दक्षिणा, दक्ष वृद्धौ, दक्षिणेति कल्याण्यः दक्षिणावृद्ध्यै भवन्ति । तामेव कल्याणतामाह - स्तवा इति । स्तूयन्त इति स्तवाः । यद्वा - स्तूयते पुरुषो याभिस्ताः स्तवाः यो भूरि ददाति सः स्तूयते हि लोके न कर्मणैव । ऋदोरप् । उञ्छादिर्द्रष्टव्यः ॥</p>
<h3 id="सयकतमनतर-44">संयुक्तमन्त्रः</h3>
<p>प्र॒जाप॑तिर्वि॒श्वक॑र्मा॒ मनः॑ [19] ग॒न्ध॒र्वस्तस्य॑र्ख्सा॒मान्य॑फ्स॒रसो॒ वह्न॑यः</p>
<h3 id="मनतर-137">मन्त्रः</h3>
<p>प्र॒जाप॑तिर्वि॒श्वक॑र्मा॒  मनो॑ गन्ध॒र्वः  +++(&lsquo;स इदं ब्रह्म क्षत्रं पातु&rsquo;)+++ तस्य॑र्ख्सा॒मान्य॑फ्स॒रसो॒ +++(&lsquo;ता इदं ब्रह्म क्षत्रं पान्तु&rsquo;)+++ वह्न॑यः  [नाम॒]<br>
{स इ॒दम्ब्रह्म॑ ख्ष॒त्रम्पा॑तु॒ ता इ॒दम्ब्रह्म॑ ख्ष॒त्रम्पा᳚न्तु॒ तस्मै॒ +++(मनसे)+++स्वाहा॒ ताभ्य॒स्  +++(अप्सरोभ्यः)+++ स्वाहा॑}</p>
<h4 id="टक-137">टीका</h4>
<p>5प्रजापतिः प्रजानां पालयिता । &lsquo;पत्यावैश्वर्ये&rsquo; इति पूर्वपदप्रकृतिस्वरत्वम् । विश्वकर्मा विश्वं करणीयं यस्य स विश्वकर्माः ; मनोनिबन्धनत्वात्सर्वप्रवृत्तीनाम् । पूर्ववद्विश्वशब्दस्य अन्तादोत्तत्वम् । उभयत्रापि लिङ्गव्यत्ययः । यद्वा - प्रजापतिर्वीश्वकर्मभावेन स्तूयते तत्कार्यभावेन प्रवणार्थं, लुप्तोपमा वा । मनो गन्धर्वः सम्यग्यागनिवृत्तेः । ऋक्सामान्यप्सरसः. यजुषामप्युपलक्षणम् । वह्नयः ऋगादयः यज्ञं वहन्ति मनसा गृहीतत्वात्ताः ॥</p>
<h3 id="सयकतमनतर-45">संयुक्तमन्त्रः</h3>
<p>इषि॒रो वि॒श्वव्य॑चा॒ वातो॑ गन्ध॒र्वस्तस्यापो᳚ऽफ्स॒रसो॑ मु॒दा</p>
<h3 id="मनतर-138">मन्त्रः</h3>
<p>इ॒षि॒रो  वि॒श्वव्य॑चा॒ वातो॑ गन्ध॒र्वः +++(&lsquo;स इदं ब्रह्म क्षत्रं पातु&rsquo;)+++ तस्यापो᳚ऽफ्स॒रसो॑ +++(&lsquo;ता इदं ब्रह्म क्षत्रं पान्तु&rsquo;)+++ मु॒दाः [नाम॒]<br>
{स इ॒दम्ब्रह्म॑ ख्ष॒त्रम्पा॑तु॒ ता इ॒दम्ब्रह्म॑ ख्ष॒त्रम्पा᳚न्तु॒ तस्मै॒ +++(वाताय)+++ स्वाहा॒ ताभ्य॒स्  +++(अप्सरोभ्यः)+++ स्वाहा॑}</p>
<h4 id="टक-138">टीका</h4>
<p>6इषिरः सरणशीलस्सदागतिः । इष गतौ, औणादिकः किरच्प्रत्ययः । विश्वव्यचा विष्वग्भागं व्यचति पुरोवातादिरूपेण व्याप्नोति, विपूर्वादञ्चतेः &lsquo;गतिकारकयोरपि&rsquo; इत्यसुन्, पूर्वपदप्रकृतिस्वरत्वस्य च बहुव्रीहिस्वरस्योपलक्षणत्वात् &lsquo;बहुव्रीहौ विश्वम्&rsquo; इत्येतद्भवति । वातो गन्धर्वः, आपोप्सरसः व्याप्तिमत्यः वर्ष्या आपः मुदा नाम मोदयित्र्यः प्रजानां, ताभिर्हि सर्वे मोदन्ते, इगुपधात्कः ॥</p>
<h3 id="मनतर-139">मन्त्रः</h3>
<p>भुव॑नस्य पते॒ यस्य॑ त उ॒परि॑ गृ॒हा इ॒ह च॑ ।<br>
स नो॑ रा॒स्वाज्या॑निꣳ रा॒यस्पोषꣳ॑ सु॒वीर्यꣳ॑ सव्ँवथ्स॒रीणाꣳ॑ स्व॒स्तिम् ।</p>
<h4 id="टक-139">टीका</h4>
<p>7भुवनस्येत्यादि ॥ भुवनस्य भूतजातस्य पते पालयितः उपरि द्युलोक्तान्तरिक्षयोः इह च पृथिव्यां ग्रहाः ग्रहवासिनः । ते स्वभूताः स त्वं नोस्मभ्यं रास्व देहि । व्यत्ययेनात्मनेपदम् ॥ अज्यानिं अहानिं अहानिनिमित्तम् । क्तिनो निष्ठावद्भावात् &lsquo;ल्वादिभ्यश्च&rsquo; इति नत्वम् । रायो धनस्य पोषं सुवीर्यं शोभनवीर्यकम् । &lsquo;वीरवीर्यौ च&rsquo; इत्युत्तरपदान्तादोत्तत्वम् । संवत्सरीणां च स्वस्तिं अविनाशं संवत्सरभावीति । &lsquo;संपरिपूर्वात्ख च&rsquo; इति खः ॥</p>
<h3 id="सयकतमनतर-46">संयुक्तमन्त्रः</h3>
<p>प॒र॒मे॒ष्ठ्यधि॑पतिर्मृ॒त्युर्ग॑न्ध॒र्वस्तस्य॒ विश्व॑मफ्स॒रसो॒ भुव॑स्</p>
<h3 id="मनतर-140">मन्त्रः</h3>
<p>प॒र॒मे॒ष्ठ्यधि॑पतिर्मृ॒त्युर्ग॑न्ध॒र्वः   +++(&lsquo;स इदं ब्रह्म क्षत्रं पातु&rsquo;)+++ तस्य॒ विश्व॑मफ्स॒रसो॒ +++(&lsquo;ता इदं ब्रह्म क्षत्रं पान्तु&rsquo;)+++  भुवः॑   [नाम॒]<br>
{स इ॒दम्ब्रह्म॑ ख्ष॒त्रम्पा॑तु॒ ता इ॒दम्ब्रह्म॑ ख्ष॒त्रम्पा᳚न्तु॒ तस्मै॒ +++(मृत्यवे)+++स्वाहा॒ ताभ्य॒स्  +++(अप्सरोभ्यः)+++ सस्वाहा॑}</p>
<h4 id="टक-140">टीका</h4>
<p>8परमेष्ठी परमे स्वभावे तिष्ठतीति प्रत्यये &lsquo;तत्पुरुषे कृति बहुलम्&rsquo; इति सप्तम्या अलुक् । अधिपतिः स्वामी मृत्युः गन्धर्वः विश्वं भूतजातं अप्सरसः सम्यङ्नीयमानं विश्वस्थितिहेतुरिति । भुवो नाम भवन्तीति भुवः । मध्यस्थतामादाय भूतानि धारयन्तीति ॥</p>
<h3 id="सयकतमनतर-47">संयुक्तमन्त्रः</h3>
<p>सुख्षि॒तिस्सुभू॑तिर्भद्र॒कृथ्सुव॑र्वान्प॒र्जन्यो॑ गन्ध॒र्वस्तस्य॑ वि॒द्युतो᳚ऽफ्स॒रसो॒ रुचो॑</p>
<h3 id="मनतर-141">मन्त्रः</h3>
<p>सु॒ख्षि॒तिस्सुभू॑तिर्भद्र॒कृथ्सुव॑र्वान् ,   प॒र्जन्यो॑ गन्ध॒र्वः +++(&lsquo;स इदं ब्रह्म क्षत्रं पातु&rsquo;)+++ तस्य॑ वि॒द्युतो᳚ऽफ्स॒रसो॒ +++(&lsquo;ता इदं ब्रह्म क्षत्रं पान्तु&rsquo;) +++ रुचो॑ [नाम॒]<br>
{स इ॒दम्ब्रह्म॑ ख्ष॒त्रम्पा॑तु॒ ता इ॒दम्ब्रह्म॑ ख्ष॒त्रम्पा᳚न्तु॒ तस्मै॒ +++(पर्जन्याय)+++ स्वाहा॒ ताभ्य॒स्  +++(अप्सरोभ्यः)+++ स्वाहा॑}</p>
<h4 id="टक-141">टीका</h4>
<p>9सुक्षितिः शोभनक्षितिकः । पूर्ववत्स्वरः । सुभूतिः शोभनभूतिः सम्पत् प्रजानाम् । प्रादिसमासे अव्ययपूर्वपदप्रकृतिस्वरत्वम् । भद्रकृत् कल्याणकरी सर्वेषां सुवर्वान् द्युलोकवान् सस्यनिष्पत्त्यादिना तद्धारणात् । आदित्यवान्वा ; तदधीनप्रवृत्तित्वात् । &lsquo;छन्दसीरः&rsquo; इति मतुपो वत्वम् । शोभनारणवान्वा । तन्वादित्वादुवङ् । पर्जन्यो गन्धर्वः । विद्युतोप्सरसः । रुचः रुचमानाः नभसि दीप्यमानाः ।</p>
<h3 id="सयकतमनतर-48">संयुक्तमन्त्रः</h3>
<p>दू॒रेहे॑तिरमृड॒यः [20]  मृ॒त्युर्ग॑न्ध॒र्वस्तस्य॑ प्र॒जा अ॑फ्स॒रसो॑ भी॒रुवः</p>
<h3 id="मनतर-142">मन्त्रः</h3>
<p>दू॒रेहे॑तिरमृड॒यो  मृ॒त्युर्ग॑न्ध॒र्वः  +++(&lsquo;स इदं ब्रह्म क्षत्रं पातु&rsquo;)+++ तस्य॑ प्र॒जा अ॑फ्स॒रसो॑ +++(&lsquo;ता इदं ब्रह्म क्षत्रं पान्तु&rsquo;)+++  भी॒रुवः॑ [नाम॒]<br>
{स इ॒दम्ब्रह्म॑ ख्ष॒त्रम्पा॑तु॒ ता इ॒दम्ब्रह्म॑ ख्ष॒त्रम्पा᳚न्तु॒ तस्मै॒ +++(मृत्यवे)+++ स्वाहा॒ ताभ्य॒स्  +++(अप्सरोभ्यः)+++ स्वाहा॑}</p>
<h4 id="टक-142">टीका</h4>
<p>10दूरेहेतिः दूरेऽपि हेतिर्हननं यस्य, दूरेऽप्येतच्छ्रवणेन म्रियते इति कृत्वा । &lsquo;ऊतियूति&rsquo; इत्यादौ हेतिशब्दो निपात्यते, &lsquo;तत्पुरुषे कृति बहुलम्&rsquo; इत्यलुक् । अमृडयः दुःखयिता श्रवणमात्रेणैव भीतिजनकत्वात् । मृडेर्ण्यन्ताच्छान्दसः शः । मृत्युः श्रोतॄणां मारयिता त्रासनयत्नः गन्धर्वः प्रजा अप्सरसः ; तदर्थत्वात्तत्प्रवृत्तेः । भीरुवः भयशीलाः पुष्याभाया ? ॥</p>
<h3 id="सयकतमनतर-49">संयुक्तमन्त्रः</h3>
<p>चारु॑ᳵ कृपणका॒शी कामो॑ गन्ध॒र्वस्तस्या॒धयो᳚ऽफ्स॒रस॑श्शो॒चय॑न्ती॒र्नाम॒ स इ॒दम्ब्रह्म॑ ख्ष॒त्रम्पा॑तु॒ ता इ॒दम्ब्रह्म॑ ख्ष॒त्रम्पा᳚न्तु॒ तस्मै॒ स्वाहा॒ ताभ्य॒स्स्वाहा</p>
<h3 id="मनतर-143">मन्त्रः</h3>
<p>चारु॑ᳵ कृपणका॒शी कामो॑ गन्ध॒र्वः +++(&lsquo;स इदं ब्रह्म क्षत्रं पातु&rsquo;)+++ तस्या॒धयो᳚ऽफ्स॒रसः॑ +++(&lsquo;ता इदं ब्रह्म क्षत्रं पान्तु&rsquo;)+++ शो॒चय॑न्ती॒र्नाम॒  स इ॒दम्ब्रह्म॑ ख्ष॒त्रम्पा॑तु॒ ता इ॒दम्ब्रह्म॑ ख्ष॒त्रम्पा᳚न्तु॒ तस्मै॒ +++(कामाय)+++ स्वाहा॒, ताभ्य॒स्  +++(अप्सरोभ्यः)+++  स्वाहा॑</p>
<h4 id="टक-143">टीका</h4>
<p>11चारुः चरणशीलः वीषयमवगाहत इति कृपणकाशी कृपणेष्विन्द्रियाथेर्षु मनः काशयतीति &lsquo;सुप्यजातौ&rsquo; इति णिनिः । कामो गन्धर्वः । तेन हि यागादिद्वारेण वृत्तिरुत्पाद्यते । तस्याधयोप्सरसः आधीयन्ते ऋद्धावित्याधयः काम्या इन्द्रियार्था उच्यन्ते । &lsquo;उपसर्गे घोः किः&rsquo; । शोचयन्तीः शोचयन्त्यः, तेषामलाभेन हि प्रजाः शोचन्ते । &lsquo;वा छन्दसि&rsquo; इति पूर्वसवर्णदीर्घत्वम् । नामेत्यादि पुनराम्नायते अनुषङ्गसमाप्तिं द्योतयितुम् ॥</p>
<h3 id="मनतर-144">मन्त्रः</h3>
<p>स नो॑ भुवनस्य पते॒ यस्य॑ त उ॒परि॑ गृ॒हा इ॒ह च॑ ।<br>
उ॒रु ब्रह्म॑णे॒ऽस्मै ख्ष॒त्राय॒ महि॒ शर्म॑ यच्छ ॥ [21]</p>
<h4 id="टक-144">टीका</h4>
<p>12स न इत्यादि ॥ व्याख्यातमर्धर्चम् ।</p>
<ul>
<li>{भुवनस्येत्यादि ॥ भुवनस्य भूतजातस्य पते पालयितः उपरि द्युलोक्तान्तरिक्षयोः इह च पृथिव्यां ग्रहाः ग्रहवासिनः । ते स्वभूताः स त्वं नोस्मभ्यं रास्व देहि । व्यत्ययेनात्मनेपदम् ॥ }</li>
</ul>
<p>स त्वं नोस्माकं सम्बन्धिने अस्मै ब्रह्मणे अस्मै क्षत्राय उरु विस्तीर्णं महि महनीयं च शर्म सुखं यच्छ देहि । अन्ये आहुः - स न इति काम उच्यते । यस्य ते उपरि गृहाः इह च । स त्वं हे भुवनस्य पते काम ब्रह्मणे क्षत्राय च अस्मै उरु महनीयं च शर्म यच्छेति ॥</p>
<p>इति तृतीये चतुर्थे सप्तमोनुवाकः ॥</p>
<h2 id="अनवक-८--रषटरभनमनतरण-कमयपरयग-">अनुवाकः ८  राष्ट्रभृन्मन्त्राणां काम्यप्रयोगाः ।</h2>
<p>विश्वेदेवा ऋषयः</p>
<h3 id="सयकतमनतर-50">संयुक्तमन्त्रः</h3>
<p>रा॒ष्ट्रका॑माय होत॒व्या॑ रा॒ष्ट्रव्ँवै रा᳚ष्ट्र॒भृतो॑ रा॒ष्ट्रेणै॒वास्मै॑ रा॒ष्ट्रमव॑ रुन्द्धे रा॒ष्ट्रमे॒व भ॑वति</p>
<h3 id="मनतर-145">मन्त्रः</h3>
<p>रा॒ष्ट्रका॑माय होत॒व्याः᳚ ।</p>
<h4 id="टक-145">टीका</h4>
<p>1अथ राष्ट्रभृतां ब्राह्मणं - राष्ट्रकामायेत्यादि ॥ राष्ट्रं प्राप्तुकामो राष्ट्रकामः । &lsquo;शीलिकामि ' इत्यादिना णः पूर्वपदप्रकृतिस्वरत्वं च ।</p>
<h3 id="मनतर-146">मन्त्रः</h3>
<p>रा॒ष्ट्रव्ँवै रा᳚ष्ट्र॒भृतः॑ ।</p>
<p>रा॒ष्ट्रेणै॒वास्मै॑ रा॒ष्ट्रमव॑ रुन्द्धे रा॒ष्ट्रमे॒व भ॑वति  ।</p>
<h4 id="टक-146">टीका</h4>
<p>राष्ट्रं वा इति । तत्साधनत्वात्ताच्छब्द्यम् । अस्मै यजमानाय राष्ट्रमवरुन्धे परिगृह्णात्यध्वर्युः । ततो यजमानो राष्ट्रं भवति । स्वस्वामिनोरभेदोपचारः विधेयत्वातिशयप्रदर्शनार्थः ॥</p>
<h3 id="सयकतमनतर-51">संयुक्तमन्त्रः</h3>
<p>आ॒त्मने॑ होत॒व्या॑ रा॒ष्ट्रव्ँवै रा᳚ष्ट्र॒भृतो॑ रा॒ष्ट्रम्प्र॒जा रा॒ष्ट्रम्प॒शवो॑ रा॒ष्ट्रय्ँयच्छ्रेष्ठो॒ भव॑ति रा॒ष्ट्रेणै॒व रा॒ष्ट्रमव॑ रुन्द्धे॒ वसि॑ष्ठस्समा॒नाना᳚म्भवति</p>
<h3 id="मनतर-147">मन्त्रः</h3>
<p>आ॒त्मने॑ होत॒व्याः᳚ ।<br>
रा॒ष्ट्रव्ँवै रा᳚ष्ट्र॒भृतः॑ ।<br>
रा॒ष्ट्रम्प्र॒जा रा॒ष्ट्रम्प॒शवो॑ रा॒ष्ट्रय्ँयच्छ्रेष्ठो॒ भव॑ति  ।<br>
रा॒ष्ट्रेणै॒व रा॒ष्ट्रमव॑ रुन्द्धे ।</p>
<h4 id="टक-147">टीका</h4>
<p>2आत्मन इति ॥ प्रजादिसमृद्ध्या यच्छ्रैष्ठ्यं तत्पुरुषस्यात्मा । राष्ट्रं प्रजा; राष्ट्रहेतुत्वाद्बलहेतुत्वाद्वा । राष्ट्रं पशवः ; तत एव हेतोः यच्छ्रेष्ठः सर्वेषां प्रशस्यतमो भवति तदपि राष्ट्रतुल्यम् ।</p>
<h3 id="मनतर-148">मन्त्रः</h3>
<p>वसि॑ष्ठस्समा॒नाना᳚म्भवति ।</p>
<h4 id="टक-148">टीका</h4>
<p>वसिष्ठः वसुमत्तमः समानानां मध्ये भवति । प्रजादि धनं वसु । विन्मतोर्लुक्, &lsquo;टेः&rsquo; इति टिलोपः ॥</p>
<h3 id="सयकतमनतर-52">संयुक्तमन्त्रः</h3>
<p>ग्राम॑कामाय होत॒व्या॑ रा॒ष्ट्रव्ँवै रा᳚ष्ट्र॒भृतो॑ रा॒ष्ट्रꣳ स॑जा॒ता रा॒ष्ट्रेणै॒वास्मै॑ रा॒ष्ट्रꣳ स॑जा॒तानव॑ रुन्द्धे ग्रा॒मी [22]  ए॒व भ॑वति</p>
<h3 id="मनतर-149">मन्त्रः</h3>
<p>ग्राम॑कामाय  होत॒व्याः᳚ ।<br>
रा॒ष्ट्रव्ँवै रा᳚ष्ट्र॒भृतः॑ ।</p>
<p>रा॒ष्ट्रꣳ स॑जा॒ता रा॒ष्ट्रेणै॒वास्मै॑ रा॒ष्ट्रꣳ स॑जा॒तानव॑ रुन्द्धे ।<br>
ग्रा॒म्ये॑व  भ॑वति  ।</p>
<h4 id="टक-149">टीका</h4>
<p>3ग्रामकामायेति ॥ सजातसमवायो ग्रामः । सजाताः समानजन्मानः । पूर्ववत्ताच्छब्द्यम् । &lsquo;वा दान्त&rsquo; इत्युत्तरपदान्तोदात्तत्वम् ॥</p>
<h3 id="सयकतमनतर-53">संयुक्तमन्त्रः</h3>
<p>अधि॒देव॑ने जुहोत्यधि॒देव॑न ए॒वास्मै॑ सजा॒तानव॑ रुन्द्धे॒ त ए॑न॒मव॑रुद्धा॒ उप॑ तिष्ठन्ते</p>
<h3 id="मनतर-150">मन्त्रः</h3>
<p>अ॒धि॒देव॑ने जुहोति ।<br>
अ॒धि॒देव॑न ए॒वास्मै॑ सजा॒तानव॑ रुन्द्धे ।</p>
<p>त ए॑न॒मव॑रुद्धा॒ उप॑ तिष्ठन्ते ।</p>
<h4 id="टक-150">टीका</h4>
<p>4अधि देवन इति ॥ अधि दीव्यत्यस्मिन्निति अधिदेवनं देवनस्थानं, तत्र प्रधानाग्निमुपसमाधाय निशायां जुहोति ॥</p>
<h3 id="सयकतमनतर-54">संयुक्तमन्त्रः</h3>
<p>रथमु॒ख ओज॑स्कामस्य होत॒व्या॑ ओजो॒ वै रा᳚ष्ट्र॒भृत॒ ओजो॒ रथ॒ ओज॑सै॒वास्मा॒ ओजोऽव॑ रुन्द्ध ओज॒स्व्ये॑व भ॑वति</p>
<h3 id="मनतर-151">मन्त्रः</h3>
<p>र॒थ॒मु॒ख ओज॑स्कामस्य होत॒व्याः᳚ ।</p>
<h4 id="टक-151">टीका</h4>
<p>5रथमुख इति ॥ उपर्यग्नेः रथमुखं प्रगृह्य जुहुयात् ।</p>
<h3 id="मनतर-152">मन्त्रः</h3>
<p>ओजो॒ वै रा᳚ष्ट्र॒भृतः॑ ।<br>
ओजो॒ रथ॒ ओज॑सै॒वास्मा॒ ओजोऽव॑ रुन्द्धे ।<br>
ओ॒ज॒स्व्ये॑व  भ॑वति  ।</p>
<h4 id="टक-152">टीका</h4>
<p>ओजो वा इत्यादि । गतम् । पूर्ववत्ताच्छब्द्यम् ॥</p>
<h3 id="सयकतमनतर-55">संयुक्तमन्त्रः</h3>
<p>यो रा॒ष्ट्रादप॑भूत॒स्स्यात्तस्मै॑ होत॒व्या॑ याव॑न्तोऽस्य॒ रथा॒स्स्युस्तान्ब्रू॑याद्यु॒ङ्ग्ध्वमिति॑ रा॒ष्ट्रमे॒वास्मै॑ युनक्ति [23]</p>
<h3 id="मनतर-153">मन्त्रः</h3>
<p>यो रा॒ष्ट्रादप॑भूत॒स्स्यात्तस्मै॑ होत॒व्याः᳚ ।</p>
<p>याव॑न्तोऽस्य॒ रथा॒स्स्युस्तान्ब्रू॑याद्यु॒ङ्ग्ध्वमिति॑ ।</p>
<h4 id="टक-153">टीका</h4>
<p>6यो राष्ट्रादित्यादि ॥ अपभूतः अपरुष्टः । पूर्ववद्गतेः प्रकृतिस्वरत्वम् । हुत्वा यावन्तोस्य राष्ट्रप्रेप्सोः रथाः भवन्ति तान् सर्वान् &lsquo;युङ्ध्वम्&rsquo; इति प्रैषं ब्रूयात् ।</p>
<h3 id="मनतर-154">मन्त्रः</h3>
<p>रा॒ष्ट्रमे॒वास्मै॑ युनक्ति  ।</p>
<h4 id="टक-154">टीका</h4>
<p>तेनास्मै राष्ट्रमेव युनक्ति ततो[न]पभूतो भवतीति । तिङः परत्वाद्युङ्ध्वमिति न निहन्यते ॥</p>
<h3 id="सयकतमनतर-56">संयुक्तमन्त्रः</h3>
<p>आहु॑तयो॒ वा ए॒तस्याकॢ॑प्ता॒ यस्य॑ रा॒ष्ट्रन्न कल्प॑ते स्वर॒थस्य॒ दख्षि॑णञ्च॒क्रम्प्र॒वृह्य॑ ना॒डीम॒भि जु॑हुया॒दाहु॑तीरे॒वास्य॑ कल्पयति॒ ता अ॑स्य॒ कल्प॑माना रा॒ष्ट्रमनु॑ कल्पते</p>
<h3 id="मनतर-155">मन्त्रः</h3>
<p>आहु॑तयो॒ वा ए॒तस्याकॢ॑प्ताः  ।<br>
यस्य॑ रा॒ष्ट्रन्न कल्प॑ते   ।<br>
स्व॒र॒थस्य॒ दख्षि॑णञ्च॒क्रम्प्र॒वृह्य॑ ना॒डीम॒भि जु॑हुयात् ।</p>
<h4 id="टक-155">टीका</h4>
<p>7आहुतय इत्यादि ॥ अकॢप्ताः स्वस्वकार्यकरणे असमर्था यस्य राष्ट्रं न कल्पते नेष्टसाधनसमर्थं भवति, स्वरथस्य दक्षिणं चक्रं प्रवृह्य उपर्यग्नौ रथचक्रस्य नाडीं रन्ध्रं प्रगृह्य निशायां राष्ट्रभृतो जुहोति ।</p>
<h3 id="मनतर-156">मन्त्रः</h3>
<p>आहु॑तीरे॒वास्य॑ कल्पयति ।</p>
<h4 id="टक-156">टीका़</h4>
<p>तेनाहुतीरस्य कल्पयति ।</p>
<h3 id="मनतर-157">मन्त्रः</h3>
<p>ता अ॑स्य॒ कल्प॑माना रा॒ष्ट्रमनु॑ कल्पते ।</p>
<h4 id="टक-157">टीका</h4>
<p>ताश्च कल्पमानाः अनु अस्य राष्ट्रं कल्पते । लक्षणे अनोः कर्मप्रवचनीयत्वम् ॥</p>
<h3 id="सयकतमनतर-57">संयुक्तमन्त्रः</h3>
<p>सङ्ग्रा॒मे सय्ँय॑त्ते होत॒व्या॑ रा॒ष्ट्रव्ँवै रा᳚ष्ट्र॒भृतो॑ रा॒ष्ट्रे खलु॒ वा ए॒ते व्याय॑च्छन्ते॒ ये स॑ङ्ग्रा॒मꣳ स॒य्ँयन्ति॒ यस्य॒ पूर्व॑स्य॒ जुह्व॑ति॒ स ए॒व भ॑वति॒ जय॑ति॒ तं स॑ङ्ग्रा॒मम्मा᳚न्धु॒क इ॒ध्मः [24]  भ॒व॒त्यङ्गा॑रा ए॒व प्र॑ति॒वेष्ट॑माना अ॒मित्रा॑णामस्य॒ सेना॒म्प्रति॑ वेष्टयन्ति</p>
<h3 id="मनतर-158">मन्त्रः</h3>
<p>स॒ङ्ग्रा॒मे सय्ँय॑त्ते होत॒व्याः᳚ ।<br>
रा॒ष्ट्रव्ँवै रा᳚ष्ट्र॒भृतो॑ रा॒ष्ट्रे खलु॒ वा ए॒ते व्याय॑च्छन्ते ।</p>
<h4 id="टक-158">टीका</h4>
<p>8संग्रामे संयत्ते इत्यादि ॥ संग्रामे संयत्ते प्रक्रान्ते तज्जयार्थिनो होतव्याः ।</p>
<h3 id="मनतर-159">मन्त्रः</h3>
<p>ये स॑ङ्ग्रा॒मꣳ स॒य्ँयन्ति।<br>
यस्य॒ पूर्व॑स्य॒ जुह्व॑ति ।<br>
स ए॒व भ॑वति  ।<br>
जय॑ति॒ तं स॑ङ्ग्रा॒मम्  ।</p>
<h4 id="टक-159">टीका</h4>
<p>राष्ट्रार्थं खल्वेते व्यायच्छन्ते व्यायामं कुर्वन्ति, ये संग्रामं संयन्ति प्राप्नुवन्ति ।</p>
<p>तस्माद्यस्य पूर्वर्स्य प्रथमभाजिन एव जुहोति स एव भवति आत्मवान् संपद्यते तेन इतरं जयति च तं संग्रामं स एव ।</p>
<h3 id="सयकतमनतर-58">संयुक्तमन्त्रः</h3>
<p>मा᳚न्धु॒क इ॒ध्मः [24]  भ॒व॒ति ।</p>
<h3 id="मनतर-160">मन्त्रः</h3>
<p>मा᳚न्धु॒क इ॒ध्मो भ॑वति ।</p>
<h4 id="टक-160">टीका</h4>
<p>अत्र विशेषमाह - मान्धुक इति । मान्धुकशब्दोधिक्रियन्ते? । बन्धूकविकार इत्येके । वृक्षान्तरमित्यन्ये । &lsquo;कोपधाच्च&rsquo; इत्यण् । तत्रत्यं मित्रमग्निमुपसमाधाय मान्धुकमिध्ममभ्यज्य स्वाहाकारेणाभ्याधाय निशायामेतं जुहोति ।</p>
<h3 id="मनतर-161">मन्त्रः</h3>
<p>अङ्गा॑रा ए॒व प्र॑ति॒वेष्ट॑माना अ॒मित्रा॑णामस्य॒ सेना॒म्प्रति॑ वेष्टयन्ति ।</p>
<h4 id="टक-161">टीका</h4>
<p>त एवाङ्गाराः प्रतिवेष्टमानाः संहत्य ज्वलन्तः अस्यामित्राणां सेनाः प्रतिवेष्टयन्ति प्रतिवेष्ट्य दहन्ति । &lsquo;अमेरित्रः&rsquo; इतीत्रप्रत्ययः ॥</p>
<h3 id="सयकतमनतर-59">संयुक्तमन्त्रः</h3>
<p>य उ॒न्माद्ये॒त्तस्मै॑ होत॒व्या॑ गन्धर्वाफ्स॒रसो॒ वा ए॒तमुन्मा॑दयन्ति॒ य उ॒न्माद्य॑त्ये॒ते खलु॒ वै ग॑न्धर्वाफ्स॒रसो॒ यद्रा᳚ष्ट्र॒भृत॒स्तस्मै॒ स्वाहा॒ ताभ्य॒स्स्वाहेति॑ जुहोति॒ तेनै॒वैना᳚ञ्छमयति॒ नैय॑ग्रोध॒ औदु॑म्बर॒ आश्व॑त्थ॒ᳶ प्लाख्ष॒ इती॒ध्मो भ॑वत्ये॒ते वै ग॑न्धर्वाफ्स॒रसा᳚ङ्गृ॒हास्स्व ए॒वैनान्॑ [25]  आ॒यत॑ने शमयति</p>
<h3 id="मनतर-162">मन्त्रः</h3>
<p>य उ॒न्माद्ये᳚त् ।<br>
तस्मै॑ होत॒व्याः᳚ ।<br>
ग॒न्ध॒र्वा॒फ्स॒रसो॒ वा ए॒तमुन्मा॑दयन्ति ।</p>
<p>य उ॒न्माद्य॑त्ये॒ते खलु॒ वै ग॑न्धर्वाफ्स॒रसो॒ यद्रा᳚ष्ट्र॒भृतः॑ ।</p>
<h4 id="टक-162">टीका</h4>
<p>9य उन्माद्येदित्यादि ॥ गतम् । एते खल्विति । तेषां प्रतिपादकत्वात्ताच्छब्द्यम् ।</p>
<h3 id="मनतर-163">मन्त्रः</h3>
<p>तस्मै॒ स्वाहा॒ ताभ्य॒स्स्वाहेति॑ जुहोति ।</p>
<p>तेनै॒वैना᳚ञ्छमयति ।</p>
<h4 id="टक-163">टीका</h4>
<p>तस्मा इत्यादि ॥ गन्धर्वाप्सरोभ्यः पृथक्स्वाहाकृत्य होमेन एनान् शमयति शान्ताननुन्मादयितॄन् करोति ।</p>
<h3 id="मनतर-164">मन्त्रः</h3>
<p>नैय॑ग्रोध॒ औदु॑म्बर॒ आश्व॑त्थ॒ᳶ प्लाख्ष॒ इती॒ध्मो भ॑वति  ।</p>
<h4 id="टक-164">टीका</h4>
<p>अत्र विशेषमाह - नैयग्रोध इत्यादि । एषामन्यतम इध्मो भवतीत्येके । एतच्चतुष्टयवानेक इध्म इत्यन्ये । &lsquo;अनुदात्तादेश्च&rsquo; इति विकारे न्यग्रोधादिभ्योञ् ।</p>
<h3 id="सयकतमनतर-60">संयुक्तमन्त्रः</h3>
<p>ए॒ते वै ग॑न्धर्वाफ्स॒रसा᳚ङ्गृ॒हास्स्व ए॒वैनान्॑ [25]  आ॒यत॑ने शमयति ।</p>
<h3 id="मनतर-165">मन्त्रः</h3>
<p>ए॒ते वै ग॑न्धर्वाफ्स॒रसा᳚ङ्गृ॒हाः ।</p>
<h4 id="टक-165">टीका</h4>
<p>एत इत्यादि ॥ एते न्यग्रोधादयः गन्धर्वाप्सरसां ग्रहवत्प्रीतिहेतवः ।</p>
<h3 id="मनतर-166">मन्त्रः</h3>
<p>स्व ए॒वैना॒ना॒यत॑ने शमयति ।</p>
<h4 id="टक-166">टीका</h4>
<p>तस्मादेवं कुर्वन् स्वस्मिन्नेवायतनेऽवस्थितानेतान् शमयति शान्ताननुन्मादयितॄन् करोति ॥</p>
<h3 id="सयकतमनतर-61">संयुक्तमन्त्रः</h3>
<p>अभि॒चर॑ता प्रतिलो॒मꣳ हो॑त॒व्याः᳚ प्रा॒णाने॒वास्य॑ प्र॒तीच॒ᳶ प्रति॑ यौति॒ तन्ततो॒ येन॒ केन॑ च स्तृणुते॒ स्वकृ॑त॒ इरि॑णे जुहोति प्रद॒रे वै॒तद्वा अ॒स्यै निर्ऋ॑तिगृहीत॒न्निर्ऋ॑तिगृहीत ए॒वैन॒न्निर्ऋ॑त्या ग्राहयति॒ यद्वा॒चᳵ क्रू॒रन्तेन॒ वष॑ट्करोति वा॒च ए॒वैन॑ङ्क्रू॒रेण॒ प्र वृ॑श्चति ता॒जगार्ति॒मार्च्छ॑ति</p>
<h3 id="मनतर-167">मन्त्रः</h3>
<p>अ॒भि॒चर॑ता  प्रतिलो॒मꣳ हो॑त॒व्याः᳚ ।</p>
<p>प्रा॒णाने॒वास्य॑ प्र॒तीच॒ᳶ प्रति॑ यौति ।</p>
<h4 id="टक-167">टीका</h4>
<p>10अभिचरतेति ॥ प्रतिलोमं अन्त्यादारभ्य अस्याभिचर्यमाणस्य प्रतीचः प्रतिलोमान् प्रतियौति प्रातिकूल्येन प्रवर्तयति । &lsquo;चौ&rsquo; इति पूर्वपदस्यान्तोदात्तत्वम् दीर्घश्च ।</p>
<h3 id="मनतर-168">मन्त्रः</h3>
<p>तन्ततो॒ येन॒ केन॑ च स्तृणुते ।</p>
<h4 id="टक-168">टीका</h4>
<p>ततस्तं प्रातिकूल्यप्राणं [कारिणं] येन केन च आयुधादिं विना येन केन च स्तृणुते विनाशयितुं शक्नुयात् ।</p>
<h3 id="मनतर-169">मन्त्रः</h3>
<p>स्वकृ॑त॒ इरि॑णे जुहोति ।</p>
<h4 id="टक-169">टीका</h4>
<p>स्वकृते स्वाभाविके, इरिणे ऊषरे प्रदरे भूविवरे वा जुहोति । स्वेनैव कृतं, &lsquo;तृतीया कर्मणि&rsquo; इति पूर्वपदप्रकृतिस्वरत्वम् ।</p>
<h3 id="मनतर-170">मन्त्रः</h3>
<p>प्र॒द॒रे वै॒तद्वा अ॒स्यै निर्ऋ॑तिगृहीत॒न्निर्ऋ॑तिगृहीत ए॒वैन॒न्निर्ऋ॑त्या ग्राहयति ।</p>
<h4 id="टक-170">टीका</h4>
<p>प्रकर्षेण दीर्यते इति प्रदरः, &lsquo;ऋदोरप्&rsquo; थाथादिनोत्तरपदान्तोदात्तत्वम् ।
अस्यै पृथिव्याः एतस्मिन् निरृतिगृहीतं निरृत्या अलक्ष्म्या समाश्रितम् । पूर्ववत्स्वरः । तस्मान्निरृतिगृहीते स्थाने होमादेनं निरृत्या ग्राहयति ।</p>
<h3 id="मनतर-171">मन्त्रः</h3>
<p>यद्वा॒चᳵ क्रू॒रन्तेन॒ वष॑ट्करोति ।</p>
<h4 id="टक-171">टीका</h4>
<p>यद्वाचः क्रूरं तेन वाचः क्रूरेण एनं प्रकर्षेण वृश्चति ।</p>
<h3 id="मनतर-172">मन्त्रः</h3>
<p>वा॒च ए॒वैन॑ङ्क्रू॒रेण॒ प्र वृ॑श्चति ।</p>
<p>ता॒जगार्ति॒मार्च्छ॑ति ।</p>
<h4 id="टक-172">टीका</h4>
<p>ततः ताजक् तदानीमेव स आर्तिं गच्छति ॥</p>
<h3 id="सयकतमनतर-62">संयुक्तमन्त्रः</h3>
<p>यस्य॑ का॒मये॑ता॒न्नाद्य᳚म् [26]  आ द॑दी॒येति॒ तस्य॑ स॒भाया॑मुत्ता॒नो नि॒पद्य॒ भुव॑नस्य पत॒ इति॒ तृणा॑नि॒ सङ्गृ॑ह्णीयात्प्र॒जाप॑ति॒र्वै भुव॑नस्य॒ पति॑ᳶ प्र॒जाप॑तिनै॒वास्या॒न्नाद्य॒मा द॑त्ते</p>
<h3 id="मनतर-173">मन्त्रः</h3>
<p>यस्य॑ का॒मये॑ता॒न्नाद्य᳚म् [26] आ द॑दी॒येति॑ ।</p>
<h4 id="टक-173">टीका</h4>
<p>11यस्व कामयेतेत्यादि ॥ अन्नमेवात्तव्यमन्नाद्यम्, छान्दसो यत् ।</p>
<h3 id="मनतर-174">मन्त्रः</h3>
<p>तस्य॑ स॒भाया॑मुत्ता॒नो नि॒पद्य॒ भुव॑नस्य पत॒ इति॒ तृणा॑नि॒ सङ्गृ॑ह्णीयात् ।</p>
<p>प्र॒जाप॑ति॒र्वै भुव॑नस्य॒ पति॑ᳶ प्र॒जाप॑तिनै॒वास्या॒न्नाद्य॒मा द॑त्ते  ।</p>
<h4 id="टक-174">टीका</h4>
<p>उत्तानो निपद्य निपतितशरीरस्सन् &lsquo;भुवनस्य पते&rsquo; इति मन्त्रेण तृणानि संगृह्णीयात् ॥</p>
<h3 id="सयकतमनतर-63">संयुक्तमन्त्रः</h3>
<p>इ॒दम॒हम॒मुष्या॑मुष्याय॒णस्या॒न्नाद्यꣳ॑ हरा॒मीत्या॑हा॒न्नाद्य॑मे॒वास्य॑ हरति ष॒ड्भिर्ह॑रति॒ षड्वा ऋ॒तव॑ᳶ प्र॒जाप॑तिनै॒वास्या॒न्नाद्य॑मा॒दाय॒र्तवो᳚ऽस्मा॒ अनु॒ प्र य॑च्छन्ति [27]</p>
<h3 id="मनतर-175">मन्त्रः</h3>
<p>इ॒दम॒हम॒मुष्या॑मुष्याय॒णस्या॒न्नाद्यꣳ॑ हरा॒मीत्या॑ह ।<br>
अ॒न्नाद्य॑मे॒वास्य॑ हरति  ।</p>
<h4 id="टक-175">टीका</h4>
<p>12इदमहमित्यादि ॥ अदश्शब्दान्नडादित्वात्फक् । इदं तृणान्यादाय इदमहं नारायणस्य गोविन्दसूनोरन्नाद्यमाहरामीत्याहरन् आहरत्येवास्यान्नाद्यम् ।</p>
<h3 id="मनतर-176">मन्त्रः</h3>
<p>ष॒ड्भिर्ह॑रति॒ षड्वा  ऋ॒तवः॑ ।</p>
<h4 id="टक-176">टीका</h4>
<p>षड्भिरित्यादि । &lsquo;भुवनस्य&rsquo; इत्यादि &lsquo;स नो भुवनस्य&rsquo; इत्यन्तैः ।<br>
एतानि तृणानि स्वस्यां वा सभायां स्वेषु वा अमात्येष्वपि सृजति ।</p>
<h3 id="मनतर-177">मन्त्रः</h3>
<p>प्र॒जाप॑तिनै॒वास्या॒न्नाद्य॑मा॒दाय॒र्तवो᳚ऽस्मा॒ अनु॒ प्र य॑च्छन्ति [27]  ।</p>
<h4 id="टक-177">टीका</h4>
<p>प्रजापतिनेत्यादि । गतम् ॥</p>
<h3 id="सयकतमनतर-64">संयुक्तमन्त्रः</h3>
<p>यो ज्ये॒ष्ठब॑न्धु॒रप॑भूत॒स्स्यात्तꣵ स्थले॑ऽव॒साय्य॑ ब्रह्मौद॒नञ्चतु॑श्शरावम्प॒क्त्वा तस्मै॑ होत॒व्या॑ वर्ष्म॒ वै रा᳚ष्ट्र॒भृतो॒ वर्ष्म॒ स्थल॒व्ँवर्ष्म॑णै॒वैन॒व्ँवर्ष्म॑ समा॒नाना᳚ङ्गमयति॒ चतु॑श्शरावो भवति दि॒ख्ष्वे॑व प्रति॑ तिष्ठति ख्षी॒रे भ॑वति॒ रुच॑मे॒वास्मि॑न्दधा॒त्युद्ध॑रति शृत॒त्वाय॑ स॒र्पिष्वा᳚न्भवति मेध्य॒त्वाय॑ च॒त्वार॑ आर्षे॒याᳶ प्राश्ञ॑न्ति दि॒शामे॒व ज्योति॑षि जुहोति ॥ [28]</p>
<h3 id="मनतर-178">मन्त्रः</h3>
<p>यो ज्ये॒ष्ठब॑न्धु॒रप॑भूत॒स्स्यात्  ।</p>
<h4 id="टक-178">टीका</h4>
<p>13यो ज्येष्ठबन्धुरित्यादि ॥ ज्येष्ठबन्धुरुच्छ्रितबन्धुः अपभूतः न्यक्कृतः ।</p>
<h3 id="मनतर-179">मन्त्रः</h3>
<p>तꣵ स्थले॑ऽव॒साय्य॑ ब्रह्मौद॒नञ्चतु॑श्शरावम्प॒क्त्वा तस्मै॑ होत॒व्याः᳚ ।</p>
<h4 id="टक-179">टीका</h4>
<p>स्थले उच्छ्रिते भूप्रदेशे अवस्थाप्य ।</p>
<h3 id="मनतर-180">मन्त्रः</h3>
<p>वर्ष्म॒ वै रा᳚ष्ट्र॒भृतो॒ वर्ष्म॒ स्थल॒व्ँवर्ष्म॑णै॒वैन॒व्ँवर्ष्म॑ समा॒नाना᳚ङ्गमयति ।</p>
<h4 id="टक-180">टीका</h4>
<p>चतुश्शरावमिति । चत्वारश्शरावाः परिमाणमस्येति । आर्हीयस्य &lsquo;अध्यर्थपूर्वद्विगोः&rsquo; इति लुक्, &lsquo;इगन्तकाल&rsquo; इति पूर्वपदप्रकृतिस्वरत्वम् ।</p>
<h3 id="मनतर-181">मन्त्रः</h3>
<h4 id="टक-181">टीका</h4>
<p>वर्ष्म उच्च्छ्रायः ।</p>
<h3 id="मनतर-182">मन्त्रः</h3>
<p>चतु॑श्शरावो भवति ।</p>
<p>दि॒ख्ष्वे॑व प्रति॑ तिष्ठति   ।</p>
<p>ख्षी॒रे भ॑वति ।</p>
<p>रुच॑मे॒वास्मि॑न्दधा॒त्युद्ध॑रति शृत॒त्वाय॑ ।</p>
<p>स॒र्पिष्वा᳚न्भवति मेध्य॒त्वाय॑  ।</p>
<p>च॒त्वार॑ आर्षे॒याᳶ प्राश्ञ॑न्ति ।</p>
<h4 id="टक-182">टीका</h4>
<p>उद्धरति पात्रान्तरे शृतत्वाय अभिव्यक्तये ।
आर्षेयाः भवन्ति । अथवा शुश्रुवांसस्स्युः ।</p>
<h3 id="मनतर-183">मन्त्रः</h3>
<p>दि॒शामे॒व ज्योति॑षि जुहोति ॥</p>
<h4 id="टक-183">टीका</h4>
<p>दिशां सम्बन्धिनि ज्योतिषि अग्नौ हुतं भवति तैः प्राशितम् ॥</p>
<p>इति तृतीये चतुर्थे अष्टमोनुवाकः ॥</p>
<h2 id="अनवक-९--दवकखयहवष-मनतर">अनुवाकः ९  देविकाख्यहविषां मन्त्राः</h2>
<p>विश्वेदेवा ऋषय़ः</p>
<h3 id="सयकतमनतर-65">संयुक्तमन्त्रः</h3>
<p>देवि॑का॒ निर्व॑पेत्प्र॒जाका॑म॒श्छन्दाꣳ॑सि॒ वै देवि॑का॒श्छन्दाꣳ॑सीव॒ खलु॒ वै प्र॒जाश्छन्दो॑भिरे॒वास्मै᳚ प्र॒जाᳶ प्र ज॑नयति प्रथ॒मन्धा॒तार॑ङ्करोति मिथु॒नी ए॒व तेन॑ करो॒त्यन्वे॒वास्मा॒ अनु॑मतिर्मन्यते रा॒ते रा॒का प्र सि॑नीवा॒ली ज॑नयति प्र॒जास्वे॒व प्रजा॑तासु कु॒ह्वा॑ वाच॑न्दधात्ये॒ता ए॒व निर्व॑पेत्प॒शुका॑म॒श्छन्दाꣳ॑सि॒ वै देवि॑का॒श्छन्दाꣳ॑सि [29]  इ॒व॒ खलु॒ वै प॒शव॒श्छन्दो॑भिरे॒वास्मै॑ प॒शून्प्र ज॑नयति</p>
<h3 id="मनतर-184">मन्त्रः</h3>
<p>देवि॑का॒ निर्व॑पेत्प्र॒जाका॑मः ।</p>
<p>छन्दाꣳ॑सि॒ वै देवि॑का॒श्छन्दाꣳ॑सीव॒ खलु॒ वै प्र॒जाः  ।</p>
<p>छन्दो॑भिरे॒वास्मै᳚ प्र॒जाᳶ प्र ज॑नयति ।</p>
<h4 id="टक-184">टीका</h4>
<p>1सन्ति देविकाहवींषि &lsquo;धात्रे पुरोडाशं द्वादशकपालम्&rsquo; इति प्रदेशान्तरविहितानि । तेषामिह काम्येन भेदेन प्रयोगविशेषान्दर्शयति - देविका निर्वपेत्प्रजाकाम इत्यादिना ॥ सर्वत्र &lsquo;शीलिकामि&rsquo; इत्यादिना णः, पूर्वपदप्रकृतिस्वरत्वम् । &lsquo;छन्दांसि वै देविकाः&rsquo; इत्यादि वक्ष्यति गायत्र्या भावमनुमत्यादीनाम् । यद्वा - छन्दसां प्रजादिसाधनत्वात् तादृशस्वभावानां हविषां तैरभेद उपचर्यते ।</p>
<h3 id="मनतर-185">मन्त्रः</h3>
<p>प्र॒थ॒मन्धा॒तार॑ङ्करोति ।</p>
<h4 id="टक-185">टीका</h4>
<p>प्रथममिति । धातुः द्वादशकपालं प्रजाकामस्य पञ्चानामाद्यं कुर्यादित्यर्थः ।</p>
<h3 id="मनतर-186">मन्त्रः</h3>
<p>मि॒थु॒नी ए॒व तेन॑ करो॒ति ।</p>
<h4 id="टक-186">टीका</h4>
<p>तेन धातुः प्राथम्येन मिथुनीकरोति संयोजयति जनयित्रीः प्रजाः । &lsquo;अस्य च्वौ&rsquo; इतीकारः, &lsquo;व्यवहिताश्च&rsquo; इति व्यवहितः प्रयुज्यते । अक्षादित्वात्संहितायां यणादेशाभावः ।</p>
<h3 id="मनतर-187">मन्त्रः</h3>
<p>अन्वे॒वास्मा॒ अनु॑मतिर्मन्यते ।</p>
<h4 id="टक-187">टीका</h4>
<p>अनुमतिस्तं मिथुनीभावमनुमन्यते ।</p>
<h3 id="मनतर-188">मन्त्रः</h3>
<p>रा॒ते रा॒का प्र सि॑नीवा॒ली ज॑नयति ।</p>
<h4 id="टक-188">टीका</h4>
<p>राका प्रजां राते ददाति । रातेर्व्यत्ययेनात्मनेपदम् । सिनीवाली प्रजनयति प्रजाः ।</p>
<h3 id="मनतर-189">मन्त्रः</h3>
<p>प्र॒जास्वे॒व प्रजा॑तासु कु॒ह्वा॑ वाच॑न्दधाति ।</p>
<p>ए॒ता ए॒व निर्व॑पेत्प॒शुका॑मः  ।</p>
<p>छन्दाꣳ॑सि॒ वै देवि॑काः ।</p>
<p>छन्दाꣳ॑सि [29]   इ॒व॒ खलु॒ वै  प॒शवः॑ ।</p>
<p>छन्दो॑भिरे॒वास्मै॑ प॒शून्प्र ज॑नयति ।</p>
<h4 id="टक-189">टीका</h4>
<p>तासु प्रजासु प्रजातासु कुह्वा वाचं दधाति स्थापयति ॥</p>
<h3 id="सयकतमनतर-66">संयुक्तमन्त्रः</h3>
<p>प्रथ॒मन्धा॒तार॑ङ्करोति॒ प्रैव तेन॑ वापय॒त्यन्वे॒वास्मा॒ अनु॑मतिर्मन्यते रा॒ते रा॒का प्र सि॑नीवा॒ली ज॑नयति प॒शूने॒व प्रजा॑तान्कु॒ह्वा᳚ प्रति॑ ष्ठापयत्ये॒ता ए॒व निर्व॑पे॒द्ग्राम॑काम॒श्छन्दाꣳ॑सि॒ वै देवि॑का॒श्छन्दाꣳ॑सीव॒ खलु॒ वै ग्राम॒श्छन्दो॑भिरे॒वास्मै॒ ग्राम᳚म् [30]  अव॑ रुन्द्धे</p>
<h3 id="मनतर-190">मन्त्रः</h3>
<p>प्र॒थ॒मन्धा॒तार॑ङ्करोति ।<br>
प्रैव तेन॑ वापय॒ति ।<br>
अन्वे॒वास्मा॒ अनु॑मतिर्मन्यते ।</p>
<p>रा॒ते रा॒का प्र सि॑नीवा॒ली ज॑नयति ।<br>
प॒शूने॒व प्रजा॑तान्कु॒ह्वा᳚ प्रति॑ ष्ठापयति ।</p>
<p>ए॒ता ए॒व निर्व॑पे॒द्ग्राम॑कामः ।</p>
<p>छन्दाꣳ॑सि॒ वै देवि॑काः ,<br>
छन्दाꣳ॑सीव॒ खलु॒ वै ग्राम॒श्छन्दो॑भिरे॒वास्मै॒ ग्राम᳚म् [30]  अव॑ रुन्द्धे ।</p>
<h4 id="टक-190">टीका</h4>
<p>2पशुकामस्यापि प्रथमो धाता । तेन प्रवापयति निषिञ्चति पशून् । प्रजातान्पशून् कुह्वा प्रतिष्ठापयति ॥</p>
<h3 id="सयकतमनतर-67">संयुक्तमन्त्रः</h3>
<p>मध्य॒तो धा॒तार॑ङ्करोति मध्य॒त ए॒वैन॒ङ्ग्राम॑स्य दधात्ये॒ता ए॒व निर्व॑पे॒ज्ज्योगा॑मयावी॒ छन्दाꣳ॑सि॒ वै देवि॑का॒श्छन्दाꣳ॑सि॒ खलु॒ वा ए॒तम॒भि म॑न्यन्ते॒ यस्य॒ ज्योगा॒मय॑ति॒ छन्दो॑भिरे॒वैन॑मग॒दङ्क॑रोति मध्य॒तो धा॒तार॑ङ्करोति</p>
<h3 id="मनतर-191">मन्त्रः</h3>
<p>म॒ध्य॒तो  धा॒तार॑ङ्करोति ।</p>
<p>म॒ध्य॒त  ए॒वैन॒ङ्ग्राम॑स्य दधाति ।</p>
<p>ए॒ता ए॒व निर्व॑पेत् ।</p>
<p>ज्योगा॑मयावी॒ छन्दाꣳ॑सि॒ वै देवि॑काः ।</p>
<p>छन्दाꣳ॑सि॒ खलु॒ वा ए॒तम॒भि म॑न्यन्ते ।</p>
<p>यस्य॒ ज्योगा॒मय॑ति॒ छन्दो॑भिरे॒वैन॑मग॒दङ्क॑रोति ।</p>
<p>म॒ध्य॒तो धा॒तार॑ङ्करोति ।</p>
<h4 id="टक-191">टीका</h4>
<p>3ग्रामकामस्य मध्यतो धाता । तेन ग्रामस्य मध्ये एनं आधिपत्यै स्थापयति ॥</p>
<h3 id="सयकतमनतर-68">संयुक्तमन्त्रः</h3>
<p>मध्य॒तो वा ए॒तस्याकॢ॑प्त॒य्ँयस्य॒ ज्योगा॒मय॑ति मध्य॒त ए॒वास्य॒ तेन॑ कल्पयत्ये॒ता ए॒व निः [31]  व॒पे॒द्यय्ँय॒ज्ञो नोप॒नमे॒च्छन्दाꣳ॑सि॒ वै देवि॑का॒श्छन्दाꣳ॑सि॒ खलु॒ वा ए॒तन्नोप॑ नमन्ति</p>
<h3 id="मनतर-192">मन्त्रः</h3>
<p>म॒ध्य॒तो  वा ए॒तस्याकॢ॑प्त॒य्ँयस्य॒ ज्योगा॒मय॑ति ।</p>
<p>म॒ध्य॒त ए॒वास्य॒ तेन॑ कल्पयति ।</p>
<p>ए॒ता ए॒व निर्व॑पेत् ।</p>
<p>यय्ँय॒ज्ञो नोप॒नमे᳚त् ।</p>
<p>छन्दाꣳ॑सि॒ वै देवि॑का॒श्छन्दाꣳ॑सि॒ खलु॒ वा ए॒तन्नोप॑ नमन्ति ।</p>
<h4 id="टक-192">टीका</h4>
<p>4ज्योगामयावी दीर्घामयग्रस्तः । अभिमन्यन्ते अभिक्रुध्यन्ति यस्य ज्योगामयत्यामयः । &lsquo;रुजार्थानाम्&rsquo; इति कर्मणि षष्ठी । मध्यतो धाता भवति । मध्यतो हि देहस्य अकॢप्तं असामर्थ्यं एतस्य ज्योगामयाविनः । तेन धातुर्मध्यतः करणेन अस्य मध्यतः कल्पयति सामर्थ्यं जनयति ॥</p>
<h3 id="सयकतमनतर-69">संयुक्तमन्त्रः</h3>
<p>यय्ँय॒ज्ञो नोप॒नम॑ति प्रथ॒मन्धा॒तार॑ङ्करोति मुख॒त ए॒वास्मै॒ छन्दाꣳ॑सि दधा॒त्युपै॑नय्ँय॒ज्ञो न॑मत्ये॒ता ए॒व निर्व॑पेदीजा॒नश्छन्दाꣳ॑सि॒ वै देवि॑का या॒तया॑मानीव॒ खलु॒ वा ए॒तस्य॒ छन्दाꣳ॑सि</p>
<h3 id="मनतर-193">मन्त्रः</h3>
<p>यय्ँय॒ज्ञो नोप॒नम॑ति ।<br>
प्र॒थ॒मन्धा॒तार᳚ङ्करोति  ।<br>
मु॒ख॒त ए॒वास्मै॒ छन्दाꣳ॑सि दधा॒त्युपै॑नय्ँय॒ज्ञो न॑मति ।</p>
<p>ए॒ता ए॒व निर्व॑पेत् ।</p>
<p>ई॒जा॒नश्छन्दाꣳ॑सि॒ वै देवि॑काः  ।</p>
<p>या॒तया॑मानीव॒ खलु॒ वा ए॒तस्य॒ छन्दाꣳ॑सि ।</p>
<h4 id="टक-193">टीका</h4>
<p>5यं यज्ञो नोपनमेत् नोपनमति, स इयक्षुरेता निर्वपेत् । तत्र धातुः प्राथम्येन मुखत एव छन्दांसि धृतानि भवन्ति । ततो यज्ञं एनमुपनमति ॥</p>
<h3 id="सयकतमनतर-70">संयुक्तमन्त्रः</h3>
<p>य ई॑जा॒न उ॑त्त॒मन्धा॒तार॑ङ्करोति [32]  उ॒परि॑ष्टादे॒वास्मै॒ छन्दा॒ꣳ॒स्यया॑तयामा॒न्यव॑ रुन्द्ध॒ उपै॑न॒मुत्त॑रो य॒ज्ञो न॑मत्ये॒ता ए॒व निर्व॑पे॒द्यम्मे॒धा नोप॒नमे॒च्छन्दाꣳ॑सि॒ वै देवि॑का॒श्छन्दाꣳ॑सि॒ खलु॒ वा ए॒तन्नोप॑ नमन्ति॒ यम्मे॒धा नोप॒नम॑ति प्रथ॒मन्धा॒तार॑ङ्करोति मुख॒त ए॒वास्मै॒ छन्दाꣳ॑सि दधा॒त्युपै॑नम्मे॒धा न॑मत्ये॒ता ए॒व निर्व॑पेत् [33]</p>
<h3 id="मनतर-194">मन्त्रः</h3>
<p>य ई॑जा॒न उ॑त्त॒मन्धा॒तार॑ङ्करोति ।</p>
<h4 id="टक-194">टीका</h4>
<p>6ईजानः इष्टवान् । य ईजानः एतस्य खलु यातयामानि गतसाराणि छन्दांसि भवन्ति । तत्रोत्तमं धातारं कुर्यात् ।</p>
<h3 id="मनतर-195">मन्त्रः</h3>
<p>उ॒परि॑ष्टादे॒वास्मै॒ छन्दा॒ꣳ॒स्यया॑तयामा॒न्यव॑ रुन्द्धे ।</p>
<p>उपै॑न॒मुत्त॑रो य॒ज्ञो न॑मति ।<br>
ए॒ता ए॒व निर्व॑पेत् ।</p>
<p>यम्मे॒धा नोप॒नमे᳚त् ।</p>
<p>छन्दाꣳ॑सि॒ वै देवि॑का॒श्छन्दाꣳ॑सि॒ खलु॒ वा ए॒तन्नोप॑ नमन्ति ।</p>
<p>यम्मे॒धा नोप॒नम॑ति  ।</p>
<p>प्र॒थ॒मन्धा॒तार᳚ङ्करोति ।</p>
<p>मु॒ख॒त  ए॒वास्मै॒ छन्दाꣳ॑सि दधाति ।</p>
<p>उपै॑नम्मे॒धा न॑मति ।</p>
<p>ए॒ता ए॒व निर्व॑पेत् ।</p>
<h4 id="टक-195">टीका</h4>
<p>उपरिष्टात् यागोत्तरकालं अयातयामान्येव छन्दांस्यवरुन्धे ।</p>
<p>ततश्चैनमुत्तरो यज्ञः उपनमति येन इयक्षते ॥</p>
<h3 id="सयकतमनतर-71">संयुक्तमन्त्रः</h3>
<p>रुक्का॑म॒श्छन्दाꣳ॑सि॒ वै देवि॑का॒श्छन्दाꣳ॑सीव॒ खलु॒ वै रुक्छन्दो॑भिरे॒वास्मि॒न्रुच॑न्दधाति ख्षी॒रे भ॑वन्ति॒ रुच॑मे॒वास्मि॑न्दधति मध्य॒तो धा॒तार॑ङ्करोति मध्य॒त ए॒वैनꣳ॑ रु॒चो द॑धाति</p>
<h3 id="मनतर-196">मन्त्रः</h3>
<p>रुक्का॑म॒श्छन्दाꣳ॑सि॒ वै देवि॑का॒श्छन्दाꣳ॑सीव॒ खलु॒ वै रुक्
छन्दो॑भिरे॒वास्मि॒न्रुच॑न्दधाति   ।</p>
<h4 id="टक-196">टीका</h4>
<p>7मेधाकामस्य प्रथमो धाता कार्यः ॥</p>
<h3 id="मनतर-197">मन्त्रः</h3>
<p>ख्षी॒रे भ॑वन्ति  ।</p>
<p>रुच॑मे॒वास्मि॑न्दधति    ।<br>
म॒ध्य॒तो धा॒तार॑ङ्करोति   ।</p>
<p>म॒ध्य॒त ए॒वैनꣳ॑ रु॒चो द॑धाति   ।</p>
<h4 id="टक-197">टीका</h4>
<p>8रुक्कामस्य मध्यतः । क्षीरे हवींषि भवन्तीति रुक्कामस्य विशेषः ॥</p>
<h3 id="सयकतमनतर-72">संयुक्तमन्त्रः</h3>
<p>गाय॒त्री वा अनु॑मतिस्त्रि॒ष्टुग्रा॒का जग॑ती सिनीवा॒ल्य॑नु॒ष्टुप्कु॒हूर्धा॒ता व॑षट्का॒रᳶ पू᳚र्वप॒ख्षो रा॒काऽप॑रप॒ख्षᳵ कु॒हूर॑मावा॒स्या॑ सिनीवा॒ली पौ᳚र्णमा॒स्यनु॑मतिश्च॒न्द्रमा॑ धा॒ता</p>
<h3 id="मनतर-198">मन्त्रः</h3>
<p>गा॒य॒त्री वा अनु॑मतिः ।<br>
त्रि॒ष्टुग्रा॒का ।<br>
जग॑ती सिनीवा॒ली ।<br>
अ॒नु॒ष्टुप्कु॒हूः ।</p>
<p>धा॒ता व॑षट्का॒रः  ।</p>
<h4 id="टक-198">टीका</h4>
<p>9गायत्री वा इत्यादि ॥ अनुमत्यादिधात्रन्ता गायत्र्यादिवषट्कारात्मना रूप्यते तद्वत्प्रजादिसाधनत्वात् । वषट्कारस्य च सर्वप्रवर्तकत्वात् धातृत्वम् ।</p>
<h3 id="मनतर-199">मन्त्रः</h3>
<p>पू॒र्व॒प॒ख्षो रा॒का ।</p>
<h4 id="टक-199">टीका</h4>
<p>पूर्वपक्ष इत्यादि । राका पूर्णमासी पूर्वपक्षत्वेन रूप्यते ।</p>
<h3 id="मनतर-200">मन्त्रः</h3>
<p>अ॒प॒र॒प॒ख्षᳵ कु॒हूः ।</p>
<h4 id="टक-200">टीका</h4>
<p>कुहूरमावास्या अपरपक्षत्वेन रूप्यते ।</p>
<h3 id="मनतर-201">मन्त्रः</h3>
<p>अ॒मा॒वा॒स्या॑ सिनीवा॒ली ।</p>
<h4 id="टक-201">टीका</h4>
<p>सिनीवाली कृष्णपञ्चदशी दृष्टचन्द्रामावास्यारूपेण रूप्यते ।</p>
<h3 id="मनतर-202">मन्त्रः</h3>
<p>पौ॒र्ण॒मा॒स्यनु॑मतिः ।</p>
<h4 id="टक-202">टीका</h4>
<p>अनुमतिरूनचन्द्रा शुक्लपञ्चदशी पौर्णमासीरूपेण रूप्यते ।</p>
<h3 id="मनतर-203">मन्त्रः</h3>
<p>च॒न्द्रमा॑ धा॒ता ।</p>
<h4 id="टक-203">टीका</h4>
<p>धाता चन्द्रमस्त्वेन रूप्यते ।</p>
<h3 id="मनतर-204">मन्त्रः</h3>
<h4 id="टक-204">टीका</h4>
<p>स हि सर्वमिदं पूर्वपक्षादि प्रवर्तयति । पूर्वपक्षादीनामपि प्रजावृद्ध्यादिहेतुत्वात् ताद्रूप्येण रूपणम् ॥</p>
<h3 id="सयकतमनतर-73">संयुक्तमन्त्रः</h3>
<p>अष्टौ [34]  वस॑वो॒ऽष्टाख्ष॑रा गाय॒त्र्येका॑दश रु॒द्रा एका॑दशाख्षरा त्रि॒ष्टुब्द्वाद॑शादि॒त्या द्वाद॑शाख्षरा॒ जग॑ती प्र॒जाप॑तिरनु॒ष्टुब्धा॒ता व॑षट्का॒र ए॒तद्वै देवि॑का॒स्सर्वा॑णि च॒ छन्दाꣳ॑सि॒ सर्वा᳚श्च दे॒वता॑ वषट्का॒रः</p>
<h3 id="मनतर-205">मन्त्रः</h3>
<p>अ॒ष्टौ वस॑वः ,अ॒ष्टाख्ष॑रा गाय॒त्री  ।<br>
एका॑दश रु॒द्राः  , एका॑दशाख्षरा त्रि॒ष्टुप्   ।<br>
द्वाद॑शादि॒त्या द्वाद॑शाख्षरा॒ जग॑ती  ।<br>
प्र॒जाप॑तिरनु॒ष्टुप् ।</p>
<p>धा॒ता व॑षट्का॒रः  ।<br>
ए॒तद्वै देवि॑का॒स्सर्वा॑णि च॒ छन्दाꣳ॑सि॒ सर्वा᳚श्च दे॒वता॑ वषट्का॒रः  ।</p>
<h4 id="टक-205">टीका</h4>
<p>10अष्टौ वसव इत्यादि ॥ गायत्र्यादिरूपेण अनुमत्यादयो रूपिताः । इदानीं ता एव वस्वादिरूपेण रूप्यन्ते - अष्टाक्षरा गायत्र्यात्मिका अनुमतिः अष्टौ वसव इति । एवं सर्वत्र । एतद्वा इत्यादि । एतेन प्रकारेण ॥</p>
<h3 id="सयकतमनतर-74">संयुक्तमन्त्रः</h3>
<p>ता यथ्स॒ह सर्वा॑ नि॒र्वपे॑दीश्व॒रा ए॑नम्प्र॒दहो॒ द्वे प्र॑थ॒मे नि॒रुप्य॑ धा॒तुस्तृ॒तीय॒न्निर्व॑पे॒त्तथो॑ ए॒वोत्त॑रे॒ निर्व॑पे॒त्तथै॑न॒न्न प्र द॑ह॒न्ति</p>
<h3 id="मनतर-206">मन्त्रः</h3>
<p>ता यथ्स॒ह सर्वा॑ नि॒र्वपे॑दीश्व॒रा ए॑नम्प्र॒दहः ।</p>
<h4 id="टक-206">टीका</h4>
<p>11ता यदित्यादि ॥ तास्तादृश्यो देविकाः सर्वाः यत् यदि सह निर्वपेत्, एनं यजमानं प्रदहः प्रकर्षेण दग्धुमीश्वराः समर्थास्स्युः । &lsquo;ईश्वरे तोसुन्कसुनौ&rsquo; इति तोसुन् ।</p>
<h3 id="मनतर-207">मन्त्रः</h3>
<p>द्वे प्र॑थ॒मे नि॒रुप्य॑ धा॒तुस्तृ॒तीय॒न्निर्व॑पे॒त् ।</p>
<h4 id="टक-207">टीका</h4>
<p>द्वे इत्यादि । गतम् ।</p>
<h3 id="मनतर-208">मन्त्रः</h3>
<p>तथो॑ ए॒वोत्त॑रेत् ।<br>
तथै॑न॒न्न प्र द॑ह॒न्ति।</p>
<h4 id="टक-208">टीका</h4>
<p>तथा उ तथो - निपातसमुदायात्मको निपातः ॥</p>
<h3 id="मनतर-209">मन्त्रः</h3>
<p>अथो॒ यस्मै॒ कामा॑य निरु॒प्यन्ते॒ तमे॒वाभि॒रुपा᳚प्नोति ॥</p>
<h4 id="टक-209">टीका</h4>
<p>12अथो इत्यादि ॥ अथो अपि च यस्मै कामाय उक्तेभ्यः प्रजादिकामेभ्यः अन्यस्मा अपि एता निरुप्यन्ते तं काममाभिरेवोपाप्नोति ॥</p>
<p>इति तृतीये चतुर्थे नवमोनुवाकः ॥</p>
<h2 id="अनवक-१०-परवतसयत-अगनहतरण-हम--समरपशच">अनुवाकः १० प्रवत्स्यतो अग्निहोत्रिणो होमः , समारोपश्च</h2>
<p>१-२ त्रिष्टुप्<br>
विश्वेदेवा ऋषयः</p>
<h3 id="मनतर-210">मन्त्रः</h3>
<p>वास्तो᳚ष्पते॒ प्रति॑ जानीह्य॒स्मान्थ्स्वा॑वे॒शो अ॑नमी॒वो भ॑वा नः ।<br>
यत्त्वेम॑हे॒ प्रति॒ तन्नो॑ जुषस्व॒ शन्न॑ एधि द्वि॒पदे॒ शञ्चतु॑ष्पदे ।</p>
<h4 id="टक-210">टीका</h4>
<p>1यत्र दशाहान्युषित्वा प्रयास्यन् स्रुचि तच्चतुर्गृहीतं गृहीत्वा आहवनीये वास्तोष्पतीयं जुहोति - वास्तोष्पते इति त्रिष्टुब्भ्यां याज्यानुवाक्याभ्याम् । वास्तोष्पते इति पुरोनुवाक्यामनूच्य वास्तोष्पते इति याज्यया जुहोति ॥ &lsquo;यदेकया जुहुयात्&rsquo; इत्यादि ब्राह्मणम् । हे वास्तोष्पते वास्तोः गृहस्य पालयितः । &lsquo;रुद्रः खलु वै वास्तोष्पतिः&rsquo; इति ब्राह्मणम् । &lsquo;सुबामन्त्रिते&rsquo; इति पराङ्गवद्भावात् षष्ठ्यामन्त्रितसमुदायस्य षाष्ठिकमामन्त्रिताद्युदात्तत्वम्, &lsquo;षष्ठ्याः पतिपुत्र&rsquo; इति सत्वम्, सुषामादित्वात्षत्वम् । अस्मान् प्रतिजनीहि अत्मीयत्वेन बुद्ध्यस्व प्रत्येकं वा अस्मान् जानीहि अनुध्यातुमर्हसि । ततश्च स्वावेशः सुखावासः सुखं वासयिता अस्माकं भव । अनमीवः अरोगः अरोगहेतुश्चास्माकं भव । &lsquo;द्व्यचोतस्तिङः&rsquo; इति संहितायां दीर्घत्वम्, &lsquo;नञ्सुभ्याम्&rsquo; इत्युत्तरपदान्तोदात्तत्वम् । यत्त्वा ईमहे याचामहे तन्नोस्मान् प्रतिजुषस्व प्रतिप्रापय । प्रत्येकं वा प्रापय । यद्वा - तत्तत्प्रति तत्प्रदानार्थं नः अस्मान् जुषस्व । प्रतिगृहाण वा अस्मान् । किंच - नोस्माकं द्विपदे चतुष्पदे च शं सुखं सुखहेतुः एधि भव । &lsquo;द्वित्रिभ्यां पद्दन्&rsquo; इति द्विपद इत्यत्रोत्तरपदान्तोदात्तत्वम् ॥</p>
<h3 id="मनतर-211">मन्त्रः</h3>
<p>वास्तो᳚ष्पते श॒ग्मया॑ स॒ꣳ॒सदा॑ ते सख्षी॒महि॑ र॒ण्वया॑ गातु॒मत्या᳚ ।<br>
आवः॒ ख्षेम॑ उ॒त योगे॒ वर॑न्नो यू॒यम्पा॑त स्व॒स्तिभि॒स्सदा॑ नः ।</p>
<h4 id="टक-211">टीका</h4>
<p>2अथ द्वितीया - हे वास्तोष्पते शग्मया सर्वार्थसाधनशक्तया । छान्दसं जश्त्वम् । तव संसदा सन्तत्या श्लेषणेन एतद्धोमनिमित्तेन संबन्धेन सक्षीमहि अभिभवेम शत्रून् । यद्वा - त्वया संसक्ता भूयास्म । सञ्जेराशिषि लिङ्, छान्दसोनुनासिकलोपः । रण्वया गन्तव्यया । रवि गतौ, घञ् । पचाद्यजेव वाऽकर्तरि । रमणीयया वा । रमेरक्षरविकारश्छान्दसः, औणादिको यञ् प्रत्ययः । गातुमत्या गतिमत्या सर्वत्राप्रतिहतगत्या । &lsquo;ह्रस्वनुङ्भ्यां मतुप्&rsquo; । इति मतुप उदात्तत्वम् । किञ्च - आवः रक्ष । अवतेश्छान्दसो लुङ् । क्षेमे उत अपि च योगक्षेमार्थं योगार्थं च नः अस्मान् वरं उत्कृष्टं रक्षेति । लब्धपरिपालनं क्षेमः, अलब्धलाभो योगः । यूयमित्यादि । व्याख्यातम् । पूजार्थं एकस्मिन् बहुवचनम्, वचनव्यत्ययो वा ॥</p>
<h3 id="सयकतमनतर-75">संयुक्तमन्त्रः</h3>
<p>यथ्सा॒यम्प्रा॑तरग्निहो॒त्रञ्जु॒होत्या॑हुतीष्ट॒का ए॒व ता उप॑ धत्ते [36]  यज॑मानोऽहोरा॒त्राणि॒ वा ए॒तस्येष्ट॑का॒ य आहि॑ताग्नि॒र्यथ्सा॒यम्प्रा॑तर्जु॒होति</p>
<h3 id="मनतर-212">मन्त्रः</h3>
<p>यथ्सा॒यम्प्रा॑तरग्निहो॒त्रञ्जु॒होत्या॑हुति ।
इष्ट॒का ए॒व ता उप॑ धत्ते  ।<br>
यज॑मानोऽहोरा॒त्राणि॒ वा ए॒तस्येष्ट॑का॒ य आहि॑ताग्नि॒र्यथ्सा॒यम्प्रा॑तर्जु॒होति ।</p>
<h4 id="टक-212">टीका</h4>
<p>3अथ वास्तोष्पतीयस्य ब्राह्मणम् - यत्सायमित्यादि ॥ सायंप्रातः अग्निहोमेन आहुत्यात्मिका इष्टका यजमान उपधत्ते ॥</p>
<h3 id="मनतर-213">मन्त्रः</h3>
<p>अ॒हो॒रा॒त्राण्येवाप्त्वेष्ट॑काᳵ कृ॒त्वोप॑ धत्ते ।</p>
<h4 id="टक-213">टीका</h4>
<p>4अहोरात्राणीत्यादि ॥ अहानि रात्रयश्चाहोरात्राणि । &lsquo;हेमन्तशिशिरावहोरात्रे च&rsquo; इति नपुंसकत्वम् । आहिताग्नेरिष्टकास्थानीयान्यहोरात्राणि सायंप्रातर्होमेन अहोरात्राण्याप्त्वा होमेन चेष्टकाः कृत्वा अहोरात्रात्मिका इष्टका उपधत्ते ॥</p>
<h3 id="सयकतमनतर-76">संयुक्तमन्त्रः</h3>
<p>दश॑ समा॒नत्र॑ जुहोति॒ दशा᳚ख्षरा वि॒राड्वि॒राज॑मे॒वाप्त्वेष्ट॑काङ्कृ॒त्वोप॑ ध॒त्तेऽथो॑ वि॒राज्ये॒व य॒ज्ञमा᳚प्नोति॒ चित्य॑श्चित्योऽस्य भवति॒</p>
<h3 id="मनतर-214">मन्त्रः</h3>
<p>दश॑ समा॒नत्र॑ जुहोति ।<br>
दशा᳚ख्षरा वि॒राड् ।<br>
वि॒राज॑मे॒वाप्त्वेष्ट॑काङ्कृ॒त्वोप॑ ध॒त्ते ।</p>
<h4 id="टक-214">टीका</h4>
<p>5दशेत्यादि ॥ समानत्र वास्तौ दशाहुतीः दशस्वहोरात्रेषु जुहोति । दशसंख्यासंपत्त्या दशाक्षरां विराजमाप्त्वा विराडात्मिकामेवेष्टकामुपधत्ते । एवं त्रप्या [तिस्रः] इष्टका आहुतीष्टका अहोरात्रेष्टकौ विराडिष्टकेति ।</p>
<h3 id="मनतर-215">मन्त्रः</h3>
<p>अथो॑ वि॒राज्ये॒व य॒ज्ञमा᳚प्नोति ।</p>
<h4 id="टक-215">टीका</h4>
<p>अथो अपि च विराजि लब्धायां यज्ञस्संपद्यते ।</p>
<h3 id="मनतर-216">मन्त्रः</h3>
<p>चित्य॑श्चित्योऽस्य भवति ।</p>
<h4 id="टक-216">टीका</h4>
<p>चित्याश्चित्यः पुनःपुनश्च यजमानस्याग्निर्भवति न कदाचित्समाप्यते । &lsquo;चित्याग्निचित्ये च&rsquo; इति निपात्यते, पौनःपुन्ये द्विर्वचनम्, &lsquo;अनुदात्तं च&rsquo; इति द्वितीयस्य अनुदात्तत्वम् ॥</p>
<h3 id="सयकतमनतर-77">संयुक्तमन्त्रः</h3>
<p>तस्मा॒द्यत्र॒ दशो॑षि॒त्वा प्र॒याति॒ तद्य॑ज्ञवा॒स्त्ववा᳚स्त्वे॒व तद्यत्ततो᳚ऽर्वा॒चीन᳚म् [37]</p>
<h3 id="मनतर-217">मन्त्रः</h3>
<p>तस्मा॒द्यत्र॒ दशो॑षि॒त्वा प्र॒याति॒ तद्य॑ज्ञवा॒स्तु ।<br>
अवा᳚स्त्वे॒व तद्यत्ततो᳚ऽर्वा॒चीन᳚म् ।</p>
<h4 id="टक-217">टीका</h4>
<p>6यदुक्तं विराजि यज्ञमाप्नोतीति, तत्स्फुटीकरोति - तस्मादिति ॥ यस्मादेवं विराट्सम्पत्तौ यज्ञावाप्तिः, तस्माद्यत्र वसतौ दश्रात्रीरुषित्वा प्रयाति देशान्तरं गच्छति, तद्यज्ञवास्तु भवति वास्तोष्पतीयहोमः कर्तव्य इत्यर्थः । यत्ततो दशरात्रादर्वाचीनं न्यूनं नवरात्रादि वसति तदवास्त्वेव उक्तेन न्यायेन यज्ञानवाप्तेर्वास्तोष्पतीयहोमाभावादवास्तुत्वम् । अर्वागञ्चतीति ऋत्विगादिना क्विनि &lsquo;विभाषाञ्चेः&rsquo; इति खः ॥</p>
<h3 id="सयकतमनतर-78">संयुक्तमन्त्रः</h3>
<p>रु॒द्रᳵ खलु॒ वै वा᳚स्तोष्प॒तिर्यदहु॑त्वा वास्तोष्प॒तीय॑म्प्रया॒याद्रु॒द्र ए॑नम्भू॒त्वाग्निर॑नू॒त्थाय॑ हन्याद्वास्तोष्प॒तीय॑ञ्जुहोति भाग॒धेये॑नै॒वैनꣳ॑ शमयति॒ नार्ति॒मार्च्छ॑ति॒ यज॑मानः</p>
<h3 id="मनतर-218">मन्त्रः</h3>
<p>रु॒द्रᳵ खलु॒ वै वा᳚स्तोष्प॒तिर् ,</p>
<h4 id="टक-218">टीका</h4>
<p>7कः पुनरत्र यष्टव्यः? । को वाऽस्य यागः? इत्याह - रुद्र इति ॥ &lsquo;रुद्रो वा एष यदग्निस्स एतर्हि जातो यर्हि सर्वश्चितः&rsquo; इति न्यायेन अस्येष्टकचितस्य यज्ञस्य वास्तुनः पातृत्वेन स्वामित्वेन अग्न्यात्मा रुद्रस्सन्निधत्ते भागं च लिप्सते । तस्माद्रुद्रो वास्तोष्पतिः । छान्दसष्षष्ठ्या अलुक्, &lsquo;पत्यावैश्वर्ये&rsquo; इति व्यत्ययेन न प्रवर्तते ।</p>
<h3 id="मनतर-219">मन्त्रः</h3>
<p>यदहु॑त्वा वास्तोष्प॒तीय॑म्प्रया॒याद्रु॒द्र ए॑नम्भू॒त्वाग्निर॑नू॒त्थाय॑ हन्यात् ।</p>
<h4 id="टक-219">टीका</h4>
<p>ततश्च यदहुत्वा वास्तोष्पतीयं प्रयायात्, एनं प्रयान्तं रुद्रो भूत्वा अग्निरनूथाय हन्यात् अनुद्रुत्य नाशयेत् ।</p>
<h3 id="मनतर-220">मन्त्रः</h3>
<p>वास्तोष्प॒तीय॑ञ्जुहोति ।<br>
भा॒ग॒धेये॑नै॒वैनꣳ॑ शमयति ।<br>
नार्ति॒मार्च्छ॑ति॒ यज॑मानः  ।</p>
<h4 id="टक-220">टीका</h4>
<p>वास्तोष्पतीयमित्यादि । वास्तोष्पते इति द्वाभ्याम् । संयोजिते वा अयं होमः स्यात्, अयुक्ते वा प्रागेव भवेत् ॥</p>
<h3 id="सयकतमनतर-79">संयुक्तमन्त्रः</h3>
<p>यद्यु॒क्ते जु॑हु॒याद्यथा॒ प्रया॑ते॒ वास्ता॒वाहु॑तिञ्जु॒होति॑ ता॒दृगे॒व तद्यदयु॑क्ते जुहु॒याद्यथा॒ ख्षेम॒ आहु॑तिञ्जु॒होति॑ ता॒दृगे॒व तदहु॑तमस्य वास्तोष्प॒तीयꣵ॑ स्यात् [38]</p>
<h3 id="मनतर-221">मन्त्रः</h3>
<p>यद्यु॒क्ते जु॑हु॒याद् ,<br>
यथा॒ प्रया॑ते॒ वास्ता॒वाहु॑तिञ्जु॒होति॑ ता॒दृगे॒व तत् ।</p>
<h4 id="टक-221">टीका</h4>
<p>8अत्र पक्षद्वयेऽपि दोषमुक्त्वा समाधातुमारभते - यद्युक्ते इत्यादि ॥ अत्रानेन वास्तोष्पतीयं होतव्यं, तत्रापि प्रयास्यता होतव्यम्, यत्र यत् युक्ते जुहुयात् यथा प्रयाते अपगते वास्तौ अवास्तुन्येव जुहोति तादृक्तत्तुल्यं भवति । युक्ते तु स्थितस्यैव भाण्डाधारत्वादवास्तुत्वं वसतेर्व्यज्यते ।</p>
<h3 id="मनतर-222">मन्त्रः</h3>
<p>यदयु॑क्ते जुहु॒याद् यथा॒ ख्षेम॒ आहु॑तिञ्जु॒होति॑  ।<br>
ता॒दृगे॒व तत्  ।<br>
अहु॑तमस्य वास्तोष्प॒तीयꣵ॑ स्यात्  ।</p>
<h4 id="टक-222">टीका</h4>
<p>अथ यदयुक्ते जुहुयात् यथा क्षेमे निवासे प्रयाणप्रसङ्ग एव जुहोति तादृक्तत् एवं पक्षद्वयेऽपि वास्तोष्पतीयं हुतं स्यात्, ततो रुद्रः कृद्ध्येत् ॥</p>
<h3 id="सयकतमनतर-80">संयुक्तमन्त्रः</h3>
<p>दख्षि॑णो यु॒क्तो भव॑ति स॒व्योऽयु॒क्तोऽथ॑ वास्तोष्प॒तीय॑ञ्जुहोत्यु॒भय॑मे॒वाक॒रप॑रिवर्गमे॒वैनꣳ॑ शमयति</p>
<h3 id="मनतर-223">मन्त्रः</h3>
<p>दख्षि॑णो यु॒क्तो भव॑ति स॒व्योऽयु॒क्तः ।<br>
अथ॑ वास्तोष्प॒तीय॑ञ्जुहोति ।<br>
उ॒भय॑मे॒वाक॒रप॑रिवर्गमे॒वैनꣳ॑ शमयति ।</p>
<h4 id="टक-223">टीका</h4>
<p>9अथ समाधत्ते - दक्षिण इत्यादि ॥ दक्षिणो गौर्युक्तो भवति, सव्यस्त्वयुक्तः, तथाऽस्मिन्नवसरे वास्तोश्पतीयं जुहोति उभयमप्यकः करोति वास्तुनी होतव्यं, प्रयास्यता होतव्यमिति तदुभयमनुष्ठितं भवति । एकस्य योगे प्रयाणस्य प्रस्तुतत्वात्, एकस्य चायोगेन प्रयाणस्याप्रस्तुतत्वात् एकस्य व्यवायोपगमात् । ततश्चैनमपरिवर्गं किंचिदप्यपरिवर्ग्यं सर्वात्मना शमयति । वृजेश्छान्दसो घञ्, तेन बहुव्रीहिः । करोतेश्छान्दसो लुङ्, &lsquo;मन्त्रे घस&rsquo; इत्यादिना च्लेर्लुक् ॥</p>
<h3 id="सयकतमनतर-81">संयुक्तमन्त्रः</h3>
<p>यदेक॑या जुहु॒याद्द॑र्विहो॒मङ्कु॑र्यात्पुरोनुवा॒क्या॑म॒नूच्य॑ या॒ज्य॑या जुहोति सदेव॒त्वाय॒</p>
<h3 id="मनतर-224">मन्त्रः</h3>
<p>यदेक॑या जुहु॒याद्द॑र्विहो॒मङ्कु॑र्यात् ।</p>
<p>पुरोनुवा॒क्या॑म॒नूच्य॑ या॒ज्य॑या जुहोति सदेव॒त्वाय॑ ।</p>
<h4 id="टक-224">टीका</h4>
<p>10वषट्कारान्तानामभावाद्दर्विहोमः स्यात् । तस्मात्पुरोनुवाक्यामनूच्य अनुद्रुत्य द्वितीयया याज्यया जुहोति सदेवत्वाय देवसंमितत्वाय देवयोग्यत्वायेत्यर्थः । दर्विहोमप्रियतमत्वाद्देवानाम् ॥</p>
<h3 id="सयकतमनतर-82">संयुक्तमन्त्रः</h3>
<p>यद्धु॒त आ॑द॒ध्याद्रु॒द्रङ्गृ॒हान॒न्वारो॑हये॒द्यद॑व॒ख्षाणा॒न्यस॑म्प्रख्षाप्य प्रया॒याद्यथा॑ यज्ञवेश॒सव्ँवा॒दह॑नव्ँवा ता॒दृगे॒व तद॒यन्ते॒ योनि॑र्ऋ॒त्विय॒ इत्य॒रण्योः᳚ स॒मारो॑हयति [39]  ए॒ष वा अ॒ग्नेर्योनि॒स्स्व ए॒वैन॒य्ँयोनौ॑ स॒मारो॑हय॒ति</p>
<h3 id="मनतर-225">मन्त्रः</h3>
<p>यद्धु॒त आ॑द॒ध्याद् रु॒द्रङ्गृ॒हान॒न्वारो॑हयेत् ।</p>
<h4 id="टक-225">टीका</h4>
<p>11यद्धुत इत्यादि ॥ हुतहोमे भाण्डादि शकट आदध्यात् आरोपयेत् तदा गृहानश्मादीन्यनुरुद्रमप्यारोपयेत् । स हि हुते होमे वास्तुं जहाति । तस्मादहुते यानेषु भाण्डान्यारोपयितव्यानीति भावः ।</p>
<h3 id="मनतर-226">मन्त्रः</h3>
<p>यद॑व॒ख्षाणा॒न्यस॑म्प्रख्षाप्य प्रया॒यात्</p>
<h4 id="टक-226">टीका</h4>
<p>यदवक्षाणानीत्यादि । यद्यवक्षाणानि ज्वलितकाष्ठसंहतीः असंप्रक्षाप्य समारोपितानि न कृत्वा अनिर्वापिताग्निरेव स्थापयित्वा प्रयायात् । क्षै जै षै क्षये, णौ पुगागमः ।</p>
<h3 id="मनतर-227">मन्त्रः</h3>
<p>यथा॑ यज्ञवेश॒सव्ँवा॒दह॑नव्ँवा ता॒दृगे॒व तत्  ।</p>
<h4 id="टक-227">टीका</h4>
<p>यथायज्ञवेशसं यज्ञविध्वंसनं वा आदहनं सर्वतो दहनं वा क्रियते तत्तुल्यं तादृशं व्यसनं अनारोपितोग्निरुत्पादयेदित्यर्थः ।</p>
<h3 id="मनतर-228">मन्त्रः</h3>
<p>अ॒यन्ते॒ योनि॑र्ऋ॒त्विय॒ इत्य॒रण्योः᳚ स॒मारो॑हयति ।</p>
<h4 id="टक-228">टीका</h4>
<p>तस्मात् &lsquo;अयं ते योनिर् ऋत्वियः&rsquo; इत्यनया ऋचा अरण्योरग्निं समारोहयति ।</p>
<ul>
<li>
<p>अ॒यन्ते॒ योनि॑र्ऋ॒त्वियो॒ यतो॑ जा॒तो अरो॑चथाः ।<br>
तञ्जा॒नन्न् [16]  अ॒ग्न॒ आ रो॒हाथा॑ नो वर्धया र॒यिम् ।</p>
<ul>
<li>
<p>अथ द्वितीयामाह— अयं ते योनिरिति।   हेऽग्नेऽयमिष्टाकारूपः पदार्थस्ते तव योनिरुत्पत्तिहेतुः, ऋत्विय ऋतुकालीनस्त्रीपुरुषसंगमतुल्य इति।   यतो योनेरिष्टकारूपाज्जात उत्पन्नसत्व-मरोचथा दीप्तिमानसि, तं तथाविधं योनिमिष्टकारूपं जानन्नवगच्छन्सन्नारोह प्राप्नुहि ।   अथानन्तरं नोऽस्माकं रयिं धनं वर्धय।</p>
</li>
<li>
<p>41 अथ द्वितीया - अयं ते योनिरिति ॥ एषा च &lsquo;उप प्रयन्तः&rsquo; इत्यत्र व्याख्याता । हे अग्ने! अयं ते तव ऋत्वियः ऋतुप्रायप्राप्तो योनिः कारणं यतो जातः त्वं अरोचथाः तं जानन् आत्माधिकारं विद्वान् आरोह अथ आरुह्य च नः अस्माकं रयिं वर्धय इति ॥</p>
</li>
</ul>
</li>
<li>
<p>6अथ षष्ठी - अयं त इत्यनुष्टुप् ॥ हे अग्ने अयं ते तव योनिः कारणं गार्हपत्य उच्यते नात्रारणिः । ऋत्वियः ऋतुः प्राप्तोस्येति । &lsquo;छन्दसि घस्&rsquo; इति घस् । ऋतावृताविज्यत इत्यर्थः । यतस्त्वं जातोऽरोचथाः दीप्यसे । छान्दसो लङ् । तं योनिं जानन् त्वं ममायं योनिरित्यवगच्छन् आरोह । आश्रय मा कदाचिदपि मुचः । अथ नोस्माकं रयिं धनं वर्धय । सांहितिकं दीर्घत्वं छान्दसं । &lsquo;निपातस्य च&rsquo; इत्यथशब्दस्य ॥</p>
<ul>
<li>अथाष्टमीमाह– अयं ते योनिरिति।   हेऽग्ने योऽयमिष्टकाचितिरूपप्रदेशस्ते तव योनिः स्थानं, यतो यस्या इष्टकाचितेर्जात उत्पन्नस्त्वमरोचथा दीप्तो भवति, तं योनिं जानन्स्वकीयत्वेनावगच्छन्नारोह।   अथानन्तरं नोऽस्माकं रयिं धनं वर्धय।</li>
</ul>
</li>
</ul>
<h3 id="मनतर-229">मन्त्रः</h3>
<p>ए॒ष वा अ॒ग्नेर्योनि॒स्स्व ए॒वैन॒य्ँयोनौ॑ स॒मारो॑हयति ।</p>
<h4 id="टक-229">टीका</h4>
<p>एष वा इत्यादि । गतम् ॥</p>
<h3 id="सयकतमनतर-83">संयुक्तमन्त्रः</h3>
<p>अथो॒ खल्वा॑हु॒र्यद॒रण्योः᳚ स॒मारू॑ढो॒ नश्ये॒दुद॑स्या॒ग्निस्सी॑देत्पुनरा॒धेय॑स्स्या॒दिति॒ या ते॑ अग्ने य॒ज्ञिया॑ त॒नूस्तयेह्या रो॒हेत्या॒त्मन्थ्स॒मारो॑हयते॒ यज॑मानो॒ वा अ॒ग्नेर्योनि॒स्स्वाया॑मे॒वैन॒य्ँयोन्याꣳ॑ स॒मारो॑हयते ॥ [40]</p>
<h3 id="मनतर-230">मन्त्रः</h3>
<p>अथो॒ खल्वा॑हु॒र्यद॒रण्योः᳚ स॒मारू॑ढो॒ नश्ये॒दुद॑स्या॒ग्निस्सी॑देत्<br>
पु॒न॒रा॒धेय॑स्या॒दिति॑  ।</p>
<h4 id="टक-230">टीका</h4>
<p>12अथो खल्वाहुरिति ॥ यदरण्योः समारूढोग्निः अरण्योर्व्याप्त्यादिना नश्येत् अस्याग्निरुत्सीदेत् गत एव स्यात्, ततः पुनराधेयस्स्यात् इत्यरण्योस्समारोपणे दोषमाहुः ।</p>
<h3 id="मनतर-231">मन्त्रः</h3>
<p>या ते॑ अग्ने य॒ज्ञिया॑ त॒नूस्तयेह्या रो॒हेति॑ ।</p>
<p>आ॒त्मन्थ्स॒मारो॑हयते ।</p>
<h4 id="टक-231">टीका</h4>
<p>तस्मात् &lsquo;या ते अग्ने यज्ञिया तनूः&rsquo; इत्यादिमन्त्रेण आत्मनि समारोहयते ।</p>
<h3 id="मनतर-232">मन्त्रः</h3>
<p>यज॑मानो॒ वा अ॒ग्नेर्योनि॒स्स्वाया॑मे॒वैन॒य्ँयोन्याꣳ॑ स॒मारो॑हयते ॥ [40]</p>
<h4 id="टक-232">टीका</h4>
<p>यजमानो वा इत्यादि । गतम् ॥</p>
<p>इति तृतीये चतुर्थे दशमोनुवाकः ॥</p>
<h2 id="अनवक-११-रजसयगत-यजयपरनवकय">अनुवाकः ११ राजसूयगता याज्यापुरोनुवाक्याः</h2>
<p>त्रिष्टुप् १, ३, ५, ७, ११, १५, १८ गायत्री,
८ जगती<br>
विश्वेदेवा ऋषयः</p>
<h3 id="मनतर-233">मन्त्रः</h3>
<p>त्वम॑ग्ने बृ॒हद्वयो॒ दधा॑सि देव दा॒शुषे᳚ ।<br>
क॒विर्गृ॒हप॑ति॒र्युवा᳚ ।</p>
<h4 id="टक-233">टीका</h4>
<p>1सन्ति देवसुवां हवींष्यष्टौ &lsquo;अग्नये गृहपतये पुरोडाशमष्टाकपालं निर्वपेत्कृष्णानां व्रीहीणाम्&rsquo; इत्यादौ विहितानि, &lsquo;देवसुवामेतानि हवींषि भवन्ति&rsquo; इति च तेषां याज्यानुवाक्या । तस्याग्नेयस्य पुरोनुवाक्या - त्वमग्ने इति गायत्री हे अग्ने देव त्वं बृहत् महत् वयः अन्नं दधासि धारयसि दाशुषे हविर्दत्तवते यजमानाय दातुं दधासि । कविः क्रान्तदर्शनः गृहपतिः गृहस्य पाता युवा हविषां देवैर्मिश्रयिता, नित्यतरुणो वा । &lsquo;दाश्वान्&rsquo; इति निपातितः ॥</p>
<h3 id="मनतर-234">मन्त्रः</h3>
<p>ह॒व्य॒वाड॒ग्निर॒जर॑ᳶ पि॒ता नो॑ वि॒भुर्वि॒भावा॑ सु॒दृशी॑को अ॒स्मे ।<br>
सु॒गा॒र्ह॒प॒त्यास्समिषो॑ दिदीह्यस्म॒द्रिय॒ख्सम्मि॑मीहि॒ श्रवाꣳ॑सि ।</p>
<h4 id="टक-234">टीका</h4>
<p>2तत्रैव याज्या - हव्यवाडिति त्रिष्टुप् ॥ हव्यवाट् हविषां वोढा अग्निः अङ्गनादिगुणयुक्तः अजरो जरारहितः । &lsquo;नञो जरमर&rsquo; इत्युदात्तत्वम् । पिता पालयिता नः अस्माकं विभुः भुवनस्य व्यापी विभावा विशेषेण भानशीलः । भातेर्वनिप् । सुदृशीकः सुखदर्शनः । दृशीकादयो निपात्यन्ते, &lsquo;क्रत्वादयश्च&rsquo; इत्युत्तरपदाद्युदात्तत्वम् । ईदृशस्त्वं अस्मै अस्माकम् । &lsquo;सुपां सुलुक्&rsquo; इति शे आदेशः । सुगार्हपत्याः शोभनगृहपतित्वहेतुभूताः इषः अन्नानि संदिदीहि एकीकृत्य दीपय देहीत्यर्थः । दिदेतिः दीप्तिकर्मा छान्दसः, ददातेर्वा रूपं छान्दसविकारः । किं च - अस्मद्रियक् अस्मदाभिमुख्येनागतिमत् । &lsquo;विष्वग्देवयोश्च&rsquo; इत्यद्र्यादशेः । श्रवांसि यशांसि अन्नानि वा संमिमीहि सम्यङ्निष्पादय । माङ् माने, जौहोत्यादिकः, व्यत्ययेन परस्मैपदम् ॥</p>
<h3 id="मनतर-235">मन्त्रः</h3>
<p>त्वञ्च॑ सोम नो॒ वशो॑ जी॒वातु॒न्न म॑रामहे ।<br>
प्रि॒यस्तो᳚त्रो॒ वन॒स्पतिः॑ ।</p>
<h4 id="टक-235">टीका</h4>
<p>3अथ &lsquo;सोमाय वनस्पतये श्यामाकं चरुम्&rsquo; इत्यस्य सौम्यस्य पुरोनुवाक्या - त्वं चेति गायत्री ॥ त्वमपि महानुभावः सोम नः वशः कामयसे रक्ष्यत्वेन । वष्टेर्लोट्याडागमः । &lsquo;निपातैर्यद्यदिहन्त&rsquo; इति निघाताभावः । यद्वा - चशब्दोवधारणे । हे सोम नोस्माकं त्वमेव वशः कान्तः इष्टतमः । किमर्थम्? जीवातुं जीवनाय । व्यत्ययेन चतुर्थ्यर्थे द्वितीया । तुमुनि वा आडागमश्छान्दसः, तस्योदात्तत्वं च । अतः त्वत्प्रसादात् न मरामहे न म्रियामहे । व्यत्ययेन शप् । पुनश्च सोमो विशेष्यते - प्रियस्तोत्रः । गतम् । वनस्पतिः वनानां पाता । &lsquo;सोमो वा ओषधीनां राजा&rsquo; इति । वनस्थानां वा पाता &lsquo;सोमो वनस्पतीनाम्&rsquo; इति । पारस्करादित्वात्सुट्, &lsquo;उभे वनस्पत्यादिषु युगपत्&rsquo; इति पूर्वयोर्युगपत्प्रकृतिस्वरत्वम् ॥</p>
<h3 id="मनतर-236">मन्त्रः</h3>
<p>ब्र॒ह्मा दे॒वाना᳚म्पद॒वीᳵ क॑वी॒नामृषि॒र्विप्रा॑णाम्महि॒षो मृ॒गाणा᳚म् ।<br>
श्ये॒नो गृ॑ध्राणा॒ꣳ॒ स्वधि॑ति॒र्वना॑ना॒ꣳ॒ सोमः॑ [41]  प॒वित्र॒मत्ये॑ति॒ रेभन्न्॑ ।</p>
<h4 id="टक-236">टीका</h4>
<p>4तत्रैव याज्या - देवानां मध्ये ब्रह्मा सोमः ब्रह्मात्मना वर्तते । यद्वा - देवानां यथा ब्रह्मा श्रेष्ठो भवति, एवं सोमः पवित्राणां श्रेष्ठ इति । पदवीः पदव्यः यज्ञाः अभेदेन तद्विद उच्यन्ते । कवीनां क्रान्तदर्शनानां मध्ये यज्ञविदः श्रेष्ठाः । व्यत्ययेन वा बहुवचनम् । हल्ञ्यादिलोपाभावो वा । यज्ञश्रेष्ठ इति । यद्वा - वेतेर्गतिकर्मणो बुद्ध्यर्थात्क्विप् । पदानां पद्यमानानां यज्ञानामेव वेदितोच्यते, अनवधारणादनवग्रहः । ऋषिः द्रष्टा विप्राणां श्रेष्ठः, महाबलत्वात् । श्येनः शंसनीयो गच्छतीति गृध्राणां श्रेष्ठः । स्वधितिः अग्निः विनाशनसामर्थ्यात्ताच्छब्द्यम् । आत्मनि धीयते इति । वनानां वननीयानां अग्निः श्रेष्ठः । महावृक्षः कश्चिदित्येके । एवं सोमः पवित्राणां मध्ये पवित्रमत्येति ब्रह्मादिकम् । यद्वा - यन्नाम किंचित् पवित्रं तत् सर्वमत्येति रेभन् स्तूयमानः । रेभृ शब्दे, व्यत्ययेन कर्तृप्रत्ययः ॥</p>
<h3 id="मनतर-237">मन्त्रः</h3>
<p>आ वि॒श्वदे॑व॒ꣳ॒ सत्प॑तिꣳ सू॒क्तैर॒द्या वृ॑णीमहे ।<br>
स॒त्यस॑वꣳ सवि॒तार᳚म् ।</p>
<h4 id="टक-237">टीका</h4>
<p>5&rsquo;सवित्रे सत्यप्रसवाय पुरोडाशं द्वादशकपालमाशूनां व्रीहीणाम्&rsquo; इत्यस्य सावित्रस्य पुरोनुवाक्या - आ विश्वदेवमिति गायत्री ॥ विश्वदेवं विश्वेऽपि देवा दीव्यन्तेऽस्मिन्निति विश्वदेवस्सविता । &lsquo;विश्वं संज्ञायाम्&rsquo; इति विश्वशब्दस्याद्युदात्तत्वम् । सत्पतिं सतां विदुषां पातारम् । &lsquo;पत्यावैश्वर्ये&rsquo; इति पूर्वपदप्रकृतिस्वरत्वम् । सूक्तैस्सम्यगुक्तैः स्तोत्रैः अद्यास्मिन् यज्ञे वृणीमहे सत्यसवं सत्यानुज्ञं सवितारं देवम् ॥</p>
<h3 id="मनतर-238">मन्त्रः</h3>
<p>आ स॒त्येन॒ रज॑सा॒ वर्त॑मानो निवे॒शय॑न्न॒मृत॒म्मर्त्य॑ञ्च ।<br>
हि॒र॒ण्यये॑न सवि॒ता रथे॒ना दे॒वो या॑ति॒ भुव॑ना वि॒पश्यन्न्॑ ।</p>
<h4 id="टक-238">टीका</h4>
<p>6तत्रैव याज्या - आ सत्येनेति त्रिष्टुप् ॥ सत्येन नित्येन रजसा लोकेन ज्योतिर्मयेन मण्डलात्मना आवर्तमानः उदयमस्तमयं चानुपूर्व्येण कुर्वाणः निवेशयन् स्थापयन् जीवयन् अमृतं देवादिलक्षणं मर्त्यं मनुष्यादिलक्षणं च । &lsquo;नञो जरमर&rsquo; इत्युत्तरपदाद्युदात्तत्वम् । हिरण्ययेन हिरण्मयेन रथेन । &lsquo;ऋत्व्यवास्त्व&rsquo; इति निपात्यते । हिरण्यया हिरण्ययानी[नेने]त्येके । सविता देवः । एवं भुवना भुवनानि भूतजातानि विपश्यन् विविधं पश्यन् हितेन योजयन् आयाति आगच्छतु ॥</p>
<h3 id="मनतर-239">मन्त्रः</h3>
<p>यथा॑ नो॒ अदि॑ति॒ᳵ कर॒त्पश्वे॒ नृभ्यो॒ यथा॒ गवे᳚ ।<br>
यथा॑ तो॒काय॑ रु॒द्रिय᳚म्</p>
<h4 id="टक-239">टीका</h4>
<p>7&rsquo;रुद्राय पशुपतये गावीधुकं चरुम्&rsquo; इत्यस्य रौद्रस्य पुरोनुवाक्या - यथा न इति गायत्री ॥ अदितिः अखण्डनीयो रुद्रः कर्मणि क्तिन् । स देवः यथा नोस्माकं पश्वे पशुभ्यः । जातावेकवचनम्, &lsquo;जसादिषु वा वचनम्&rsquo; इति गुणाभावः । यथा वा नृभ्यः मनुष्येभ्यः यथा गवे गोभ्यः । पूर्ववदेकवचनम् । उभयत्रापि &lsquo;सावेकाचः&rsquo; इति प्राप्तं विभक्त्युदात्तत्वं &lsquo;न गोश्वन्&rsquo; इत्यादिना निषिद्ध्यते । यथा च तोकाय अस्मदीयाय बालायापत्यादिकाय रुद्रियं रुद्रस्य पशुपतेः यत्कृत्यं सशिवया तन्वा यत्करोति तद्रुद्रियं पशूनां रक्षणं करत् करोति । यथा पश्वादिभ्यो यद्देवः करोति तथा तमनेन हविषाऽऽराधयाम इति शेषः । रुद्रशब्दादिदमर्थे घः, अर्हार्थे वा यद्रुद्रस्यार्हमिति । करोतेश्छान्दसो लुङ्, &lsquo;कृ मृ दृ रुहिभ्यः&rsquo; इति अङ्, &lsquo;ऋदृशोङि गुणः&rsquo; ॥</p>
<h3 id="मनतर-240">मन्त्रः</h3>
<p>मा न॑स्तो॒के तन॑ये॒ मा न॒ आयु॑षि॒ मा नो॒ गोषु॒ मा [42]  नो॒ अश्वे॑षु रीरिषः ।<br>
वी॒रान्मा नो॑ रुद्र भामि॒तो व॑धीर्ह॒विष्म॑न्तो॒ नम॑सा विधेम ते ।</p>
<h4 id="टक-240">टीका</h4>
<p>8तत्रैव याज्या - मा न इति जगती ॥ हे रुद्र भामितः क्रुद्धस्त्वं नोस्माकं तोकादीन् मा रीरिषः मा हिंसीः तोकादिविषये हिंसां मा कृधाः । सर्वत्र जातावेकवचनम् । तोकेष्वपत्येषु तनयेषु तदपत्येषु नप्त्रादिषु आयुषि जीविते गोषु अश्वेषु च । किञ्च - वीरान् विक्रान्तान् नोस्मदीयान् क्रोधेन मा वधीः । यथा वयं हविष्मन्तोनेन गावीधुकेन चरुणा तद्वन्तः नमसा नमस्कारेण ते त्वां विधेम परिचरेम तदर्थं मा रीरिषः इति । पूर्ववत्कर्मणि षष्ठी ॥</p>
<h3 id="मनतर-241">मन्त्रः</h3>
<p>उ॒द॒प्रुतो॒ न वयो॒ रख्ष॑माणा॒ वाव॑दतो अ॒भ्रिय॑स्येव॒ घोषाः᳚ ।<br>
गि॒रि॒भ्रजो॒ नोर्मयो॒ मद॑न्तो॒ बृह॒स्पति॑म॒भ्य॑र्का अ॑नावन्न् ।</p>
<h4 id="टक-241">टीका</h4>
<p>9&rsquo;बृहस्पतये वाचस्पतये नैवारं चरुं&rsquo; इत्यस्य पुरोनुवाक्या - उदप्रुत इति त्रिष्टुप् ॥ उदप्रुतः उदकस्य प्रापयितारः प्रवोढारः प्रवर्तयितारो वा मेघा उच्यन्ते । ध्रुङ् प्रुङ् प्लुङ् गतौ, उदभावश्छान्दसः । उदप्रुतो न उदप्लुत इव वयोन्नं रक्षमाणाः वृष्टिद्वारेण रक्षन्तः । व्यत्ययेनात्मनेपदम् । वावदतः अभ्रियस्य घोषा इव विश्वं जगद्वादयन्तः । वदेर्यङ्लुगन्ताच्छतरि &lsquo;अभ्यस्तानामादिः&rsquo; इत्याद्युदात्तत्वम् । गिरिभ्रजो न गिरिभ्रज इव गिरिपृष्ठगामिनः । भ्रजतिर्गतिकर्मा, भ्राजतेर्वा ह्रस्वत्वम् । ऊर्मयः उदकसंघाता इव मदन्तः मादयन्तस्तर्पयन्तः प्रजाः । स्वरितत्वाच्चौरादिकस्य णिलुक् । ईदृशार्काः अर्चनादिसाधनभूताः स्तुतयः । अर्चतेः करणे घञ्, &lsquo;चजोः कुधिण्यतोः&rsquo; इति कुत्वम् । यद्वा - अर्क स्तुतौ । बृहस्पतिमभ्यनावन् बृहस्पतिमभिष्टुवन्ति, तस्माद्वयमपि तं महानुभावं यजामहे इति । नौतेश्छान्दसो लुङ्, व्यत्ययेन शप्, धातोश्च वृद्धिः । बृहस्पतेस्सुट्स्वरावुक्तौ ॥</p>
<h3 id="मनतर-242">मन्त्रः</h3>
<p>ह॒ꣳ॒सैरि॑व॒ सखि॑भि॒र्वाव॑दद्भिरश्म॒न्मया॑नि॒ नह॑ना॒ व्यस्यन्न्॑ ।<br>
बृह॒स्पति॑रभि॒ कनि॑क्रद॒द्गा उ॒त प्रास्तौ॒दुच्च॑ वि॒द्वाꣳ अ॑गायत् ।</p>
<h4 id="टक-242">टीका</h4>
<p>10तत्रैव याज्या - हंसैरिति त्रिष्टुप् ॥ हंसैः हननशीलैः ज्ञानशीलैः शुद्धात्मभिः तैरिव सखिभिः समानख्यानैः ऋत्विग्भिः यावदर्थं वदद्बिः अश्मन्मयानि व्याप्तिमदुदकवन्ति । अयस्मयादित्वेनाश्मन्नलोपाभावः नहना नहनानि बन्धनानि मेघान् व्यस्यन् विविधं क्षिपन् प्रेरयन् बृहस्पतिः अभिकनिक्रदत् अभितस्स्तनयन् । दाधर्त्यादौ निपात्यते, शतर्यनुनासिकलोपः, &lsquo;अभ्यस्तानामादिः&rsquo; इत्याद्युदात्तत्वम् । गाः अपः । उतशब्दश्चार्थे । प्रास्तौत् उच्च मेघसन्निधानादिना वृष्ट्याभिमुख्यवतीः कृतवान् उदगायच्च, उदक्षिपच्च अवर्षच्चेत्यर्थः । विद्वान् वर्षणोपायज्ञः । विद्वानेव प्रस्तोता उदगायदिति भावः । &lsquo;दीर्घादटि समानपादे&rsquo; इति रुत्वम् ॥</p>
<h3 id="मनतर-243">मन्त्रः</h3>
<p>एन्द्र॑ सान॒सिꣳ र॒यिम् [43]  स॒जित्वा॑नꣳ सदा॒सह᳚म् ।<br>
वर्षि॑ष्ठमू॒तये॑ भर ।</p>
<h4 id="टक-243">टीका</h4>
<p>11&rsquo;इन्द्राय ज्येष्ठाय पुरोडाशमेकादशकपालं महाव्रीहीणाम्' इत्यस्य पुरोनुवाक्या - ऐन्द्रेति गायत्री ॥ हे इन्द्र सानसिं संभजनीयाम् । सनोतेरसिप्रत्ययः, वृद्धिश्च निपात्यते । रयिं धनं सजित्वानं सर्वानरीन् जेतुं शीलं यस्य । &lsquo;अन्येभ्योपि दृश्यते&rsquo; इति जयतेः क्वनिप् । यद्वा - जेतृभिस्सहितम् । &lsquo;परादिश्छन्दसि&rsquo; इत्युत्तरपदाद्युदात्तत्वम् । सदासहं सर्वकालमरीणामभिभवितारं वर्षिष्ठं वृद्धतरं अतिप्रभूतं ईदृशं रयिमस्मभ्यं आभर । &lsquo;हृग्रहोः&rsquo; इति भः । ऊतये रक्षणाय तर्पणाय वा । &lsquo;ऊतियूति&rsquo; इत्यादिना क्तिन उदात्तत्वं निपात्यते ॥</p>
<h3 id="मनतर-244">मन्त्रः</h3>
<p>प्र स॑साहिषे पुरुहूत॒ शत्रू॒ञ्ज्येष्ठ॑स्ते॒ शुष्म॑ इ॒ह रा॒तिर॑स्तु ।<br>
इन्द्रा भ॑र॒ दख्षि॑णेना॒ वसू॑नि॒ पति॒स्सिन्धू॑नामसि रे॒वती॑नाम् ।</p>
<h4 id="टक-244">टीका</h4>
<p>12तत्रैव याज्या - प्र ससाहिषे इति त्रिष्टुप् ॥ हे इन्द्र पुरुहूत बहुभिराहूत शत्रून् प्रससाहिषे प्रकषेर्णाभिभवसि । छान्दसे लिटि &lsquo;तुजादानाम्&rsquo; इत्यभ्यासस्य दीर्घत्वम् । यद्वा - अभ्यास योर्विपर्ययः । कस्मादेवमुच्यत इति चेत् ज्येष्ठः श्रेष्ठः प्रभूततमो वा ते तव शुष्मः बलम् । अत ख इहास्मिन् कर्मणि रातिः दानं हविषः तवैवास्तु त्वामेव यजामहे । &lsquo;मन्त्रे वृष&rsquo; इति क्तिन उदात्तत्वम् । त्वं चास्मभ्यं दक्षिणेन हस्तेन वसूनि धनानि उदकादीनि आभर आहर । पूर्ववद्भत्वम्, &lsquo;अन्येषामपि दृश्यते&rsquo; इति दक्षिणेत्यस्य दीर्घत्वम् । यस्मात्सिन्धूनां अपां रेवतीनां साधनानां पतिः पाता त्वमसि । रयेर्मतुब्बहुलम्' इति संप्रसारणत्वम् । यस्मात्पतिरसि, तस्मात्त्वमेब देहीत्युच्यते; बलत्त्वन्नाच्च तव दातुं नास्ति प्रतिबन्ध इति ॥</p>
<h3 id="मनतर-245">मन्त्रः</h3>
<p>त्वꣳ सु॒तस्य॑ पी॒तये॑ स॒द्यो वृ॒द्धो अ॑जायथाः ।<br>
इन्द्र॒ ज्यैष्ठ्या॑य सुक्रतो ।</p>
<h4 id="टक-245">टीका</h4>
<p>13अथैन्द्रे याज्यानुवाक्ये विकल्प्येते । तत्र पुरोनुवाक्या - त्वं सुतस्येति गायत्री ॥ हे इन्द्र त्वं सुतस्याभिषुतस्य सोमस्य पीतये सद्यो वृद्धो अजायथाः सर्वेषां ज्येष्ठभावाय [वः] तव भवति । हे सुक्रतो सुकर्मन् । तस्मात्सर्वज्येष्ठं त्वामेव यजामहे इति ॥</p>
<h3 id="मनतर-246">मन्त्रः</h3>
<p>भु॒वस्त्वमि॑न्द्र॒ ब्रह्म॑णा म॒हान्भुवो॒ विश्वे॑षु॒ सव॑नेषु य॒ज्ञियः॑ ।<br>
भुवो॒ नॄꣳश्च्यौ॒त्नो विश्व॑स्मि॒न्भरे॒ ज्येष्ठ॑श्च॒ मन्त्रः॑ [44]  वि॒श्व॒च॒र्ष॒णे॒ ।</p>
<h4 id="टक-246">टीका</h4>
<p>14अथ याज्या - भुव इति गायत्री ॥ हे इन्द्र त्वं कर्म, ब्रह्मणा परिबृढेन श्रोत्रेण वा महान् भुवः असि सर्वैस्स्तूयमनो वर्धसे इत्यर्थः स्तूयमानानि तेजांसि वर्धन्ते । भवतेर्लेटि शपो लुक्, लेटोडागमः, &lsquo;भूसुवोस्तिङि&rsquo; इति गुणाभावः पादादित्वान्न निहन्यते । भवसि च विश्वेषु सवनेषु यज्ञेषु यज्ञियः यागार्हः । &lsquo;यज्ञर्त्विग्भ्याम्&rsquo; इति घः । विश्वस्मिन् भरे संग्रामे नॄन् नॄणां शत्रूणां च्यौत्नः च्यावयिता विनाशयिता । च्यवतेरौणादिकोत्नप्रत्ययः, वृद्धिश्चातोः । नृशब्दात् &lsquo;कर्तृकर्मणोः&rsquo; इति षष्ठी व्यत्ययेन न प्रवर्तते । हे विश्वचर्षणे सर्वमनुष्यबद्धेऽपि मनुष्यास्त्वयि भवन्ति सत्त्वेन । यद्वा - विश्वस्य द्रष्टः, मन्त्रः मन्द्रः मननीत्यः स्तुतो वा । तस्मात्त्वमसि ज्येष्ठो भवसि च सर्वेषाम् । चशब्देन भुव इत्यनुकृष्यते ॥</p>
<h3 id="मनतर-247">मन्त्रः</h3>
<p>मि॒त्रस्य॑ चर्षणी॒धृत॒श्श्रवो॑ दे॒वस्य॑ सान॒सिम् ।<br>
स॒त्यञ्चि॒त्रश्र॑वस्तमम् ।</p>
<h4 id="टक-247">टीका</h4>
<p>15&rsquo;मित्राय सत्यायाम्बानां चरुम्' इत्यस्य मैत्रस्य पुरोनुवाक्या - मित्रस्येति गायत्री ॥ मित्रस्य देवस्य मित्रणादिकृतः चर्षणीधृतः मनुष्याणां धारयितुः श्रवः अन्नं यशो वा सानसिं सननीयं सर्वेषां, देयं वा सर्वेभ्यः । व्यत्ययेन &lsquo;स्वमोर्नपुंसकात्&rsquo; इति लुक् ङि प्रवर्तते । सत्यमविनश्वरं चित्रश्रवस्तमं अतिशयेन चित्रं चायनीयं श्रवणमस्येति चायनीयः । यशस्तमं वा । तस्मात्त्वामेव यजामहे इति ॥</p>
<h3 id="मनतर-248">मन्त्रः</h3>
<p>मि॒त्रो जनान्॑यातयति प्रजा॒नन्मि॒त्रो दा॑धार पृथि॒वीमु॒त द्याम् ।<br>
मि॒त्रᳵ कृ॒ष्टीरनि॑मिषा॒भि च॑ष्टे स॒त्याय॑ ह॒व्यङ्घृ॒तव॑द्विधेम ।</p>
<h4 id="टक-248">टीका</h4>
<p>16तत्रैव याज्या - मित्र इति त्रिष्टुप् ॥ मित्रो देवः जनान् सर्वान् यातयति चेष्टयति प्रजानन् तत्तदधिकारानुरूपविधानज्ञः मित्र एव पृथिवीमपि द्यामपि दाधार धारयितुं प्रभवति । ध्रियतेः छन्दसि लिटि तुजादित्वादभ्यासस्य दीर्घत्वम् । मित्र एव कृष्टीः मनुष्यान् विशेषेण अनिमिषा अनिमिषेणादरेणाभिचष्टे आभिमुख्येन पश्यति उपकरोतीत्यर्थः । दर्शनमुपकारः, तथाहि - &lsquo;वक्तारो भवन्ति, सुपश्यति&rsquo; इति । मिषतेर्भावे क्विप् । यद्वा - अनिमिषाः देवाः । इगुपधलक्षणः कः, &lsquo;सुपां सुलुक्&rsquo; इति शस आकारः । मनुष्यान् देवाश्च विशेषेण पश्यतीति । तस्मात्तस्मै सत्यायामोघफलाय देवाय हव्यं चरुलक्षणं घृतवत् घृतसंयुक्तं विधेम कुर्मः ददाम इत्यर्थः । विदधातिर्दानकर्मा, विध विधाने, तौदादिकः ॥</p>
<h3 id="मनतर-249">मन्त्रः</h3>
<p>प्र स मि॑त्र॒ मर्तो॑ अस्तु॒ प्रय॑स्वा॒न्॒यस्त॑ आदित्य॒ शिख्ष॑ति व्र॒तेन॑ ।<br>
न ह॑न्यते॒ न जी॑यते॒ त्वोतो॒ नैन॒मꣳहो॑ अश्ञो॒त्यन्ति॑तो॒ न दू॒रात् ।</p>
<h4 id="टक-249">टीका</h4>
<p>17अथ तत्रैव याज्या विकल्प्यते - प्र स मित्रेति त्रिष्टुप् । &lsquo;प्रयस्वान्&rsquo; इति प्रथमपादान्तः, &lsquo;त्वोतः&rsquo; इति तृतीयपादान्तः ॥ हे मित्र स मर्तः मनुष्यः प्रयस्वान् अन्नवान् प्रास्तु प्रकर्षेण भवतु । क इत्याह – हे आदित्य अदितेः पुत्र यस्तव प्रीतेन कर्मणा यागादिना शिक्षति शक्तो भवितुमिच्छति अविघ्नेनान्वतिष्ठदित्यथः । शकेः &lsquo;सनि मीमा&rsquo; इत्यादिना इस् । यद्वा - शिक्ष विद्योपादाने । व्रतेनेति, व्यत्ययेन द्वितीयाबहुवचनस्य स्थाने तृतीयैकवचनम् । व्रतानि शिक्षति पुनःपुनरभ्यस्यतीति । कस्मादेवमुच्यते इत्यत आह - न हन्यते न पीड्यते शत्रुभिः, व्याध्यादिभिश्च । न जीयते नाभिभूयते दारिद्र्यादिभिः । कः ? त्वोतः त्वया ऊतो रक्षितः । पृषोदरदत्वादिष्टस्वररूपसिद्धिः, &lsquo;तृतीया कर्मणि&rsquo; इति पूर्वपदप्रकृतिस्वरत्वम् । किं च - नैनं त्वया रक्षितं अंहः पापं अन्तितः अन्तितः अन्तिके समीपे सन्तं न दूरात् सन्तम् । &lsquo;दूरान्तिकार्थेभ्यो द्वितीया च&rsquo; इति पञ्चमी, &lsquo;कादिलोपो बहुलम्&rsquo; इत्यन्तिकस्य लोपः । अतस्त्वामेव परिचरेमेति ॥</p>
<h3 id="मनतर-250">मन्त्रः</h3>
<p>यत् [45]  चि॒द्धि ते॒ विशो॑ यथा॒ प्र दे॑व वरुण व्र॒तम् ।<br>
मि॒नी॒मसि॒ द्यवि॑द्यवि ।</p>
<h4 id="टक-250">टीका</h4>
<p>18&rsquo;वरुणाय धर्मपतये यवमयं चरुम्' इत्यस्य पुरोनुवाक्या - यच्चिदिति गायत्री ॥ हे देव वरुण यत्किंचित्ते त्वयि यद्व्रतं यागादिकं कर्म वयं विशः मनुष्यमात्रभूताः द्यविद्यवि दिनेदिने प्रमिनीमसि प्रतर्कयामः अविच्छेदेनानुष्ठातुमिच्छामः तत्तथा करोषि त्वमेव तस्मात् त्वामेव परिचरेमेति । मीञ् हिसायां, क्रय्यादिकः प्वादित्वाद्ध्रस्वत्वम्, &lsquo;इदन्तो मसि&rsquo; प्रपूर्वोयं हिंसाभावे वर्तते । यथा प्रस्मरतीति स्मृत्यभावे, प्रतिष्ठतीति स्थित्यभावे, एवमिहापि द्रष्टव्यम् । यद्वा - यद्व्रतं प्रमिनीमः हिंसितवन्तः विशो यथा यथाजाता मष्याः उपतापादापूरयेमेति शेषः ॥</p>
<h3 id="मनतर-251">मन्त्रः</h3>
<p>यत्किञ्चे॒दव्ँव॑रुण॒ दैव्ये॒ जने॑ऽभिद्रो॒हम्म॑नु॒ष्या᳚श्चरा॑मसि ।<br>
अचि॑त्ती॒ यत्तव॒ धर्मा॑ युयोपि॒म मा न॒स्तस्मा॒देन॑सो देव रीरिषः ।</p>
<h4 id="टक-251">टीका</h4>
<p>19तत्रैव याज्या - यत्किं चेदमिति जगती - हे वरुण देव दैव्ये देवप्रभवे जने । &lsquo;देवाद्यञञौ इति यञ् । तद्विषये किंचित् स्वल्पमपि वा अभिद्रोहं अभितो द्रोहं मनुष्या वयं मनुष्यस्वभावात्संभाव्यमानप्रमादाः यदिदं चरामसि चरामः &lsquo;इदन्तो मसि&rsquo; । इद्मिति क्रियाविशेषणम् । किंच - यत्तव धर्मा धर्माणि । &lsquo;शेश्छन्दसि&rsquo; इति लोपः । अचित्ती अचित्त्या अज्ञानेन । &lsquo;सुपां सुलुक्&rsquo; इति पूर्वसवर्णः । युयोपिम विनाशयामः । युपु विमोहने, ण्यन्ताच्छान्दसः आर्धधातुकत्वाण्णिलोपः । तस्मादेनसः पापादभिद्रोहलक्षणाद्धर्मविलोपलक्षणाच्च हेतुभूतान्नः अस्मान्मा रीरिषः, अपि तु अनुगृहाणैव ॥</p>
<h3 id="मनतर-252">मन्त्रः</h3>
<p>कि॒त॒वासो॒ यद्रि॑रि॒पुर्न दी॒वि यद्वा॑ घा स॒त्यमु॒त यन्न वि॒द्म ।<br>
सर्वा॒ ता वि ष्य॑ शिथि॒रेव॑ दे॒वाथा॑ ते स्याम वरुण प्रि॒यासः॑ ॥ [46]</p>
<h4 id="टक-252">टीका</h4>
<p>20तत्रैव याज्याविकल्पः - कितवास इति त्रिष्टुप् ॥ हे देव वरुण कितवासः स्वार्थसाधनतत्पराः कितवेति प्रवर्तमाना ऋत्विजः यत् येन रिरिपुः नाशितवन्तोस्मान्न दीवि न तु देवने सम्यग्व्यवसिताः प्रवर्तन्ते । दिवेरौणादिकेऽसिचि छान्दसं दीर्घत्वम् । &lsquo;ऊडिदम्&rsquo; इति सप्तम्युदात्ता । यद्वा - यच्च सत्यं बुद्धिपूर्वमेव कृतं पापमश्रद्धादिना । &lsquo;घ&rsquo; इति पादपूरणः, प्रसिद्धौ वा । &lsquo;ऋचि मनु&rsquo; इत्यादिना संहितायां दीर्घत्वम् । उत अपि च यत् न विद्म कृतमपि न जानीमः सौकर्म्यात् । सर्वा ता सर्वाणि तानि तस्माद्दुश्चरितानि । &lsquo;शेश्छन्दसि&rsquo; इति लोपः । विष्य विमुक्तबन्धनानि कुरु क्षमस्वेति यावत् । &lsquo;उपसर्गात्सुनोति&rsquo; इत्यादिना स्यतेष्षत्वम् । शिथिरा शिथिलानीव सुमोचनानीव विमुञ्च । कपिलकादित्वाल्लत्वविकल्पः । अथानन्तरं विमुक्तैनसो वयं तव प्रियासः इष्टास्स्याम भवेम । &lsquo;आज्जसेरसुक्&rsquo;, &lsquo;निपातस्य च&rsquo; इति संहितायां अथशब्दस्य दीर्घत्वम् ॥</p>
<p>इति भट्टभास्करमिश्रविरचिते यजुर्वेदभाष्ये ज्ञानयज्ञाख्ये तृतीयकाण्डे चतुर्थप्रपाठके एकादशोनुवाकः ॥
समाप्तश्च प्रपाठकः ॥</p>

  </div>
</article>







<aside class="card border" id="section-tree-item-">
    <div class="card-title bg-light-gray border d-flex justify-content-between">
        <a href="https://vishvAsa.github.io/vedAH/yajuH/taittirIyam/saMhitA/bhaTTa-bhAskara-bhAShyam/3/4/">प्रपाठकः 4 </a>
        <a data-toggle="collapse" href="#section-tree-item-body-" role="button" aria-expanded="false" aria-controls="section-tree-item-body-" >…<i class="fas fa-caret-down" class="collapsed"></i> </a>
    </div>
    <nav id="section-tree-item-body-" class="card-body p-0 collapse">
        
        <li>draft: false</li>
        
        <li>iscjklanguage: false</li>
        
        <li>title: प्रपाठकः 4</li>
        
        <li>unicode_script: devanagari</li>
        
    </nav>
</aside>


      </main>
    </div>
    <footer class="bg-yellow  p-1" role="contentinfo">
  <div id="disqus_thread"></div>
  <div id="div_footer_bar" class="container-fluid d-flex justify-content-between">
    <a class="btn btn-secondary" href="https://github.com/vishvAsa/vedAH/issues/new" >
      प्रतिस्पन्दः
    </a>
    <a class="btn btn-secondary" href="http://creativecommons.org/licenses/by/4.0/"><img alt="Creative Commons License" style="border-width:0" src="https://i.creativecommons.org/l/by/4.0/80x15.png" /></a>
    <div class="btn small border">
      <a href="https://github.com/vishvAsa/vedAH/actions/workflows/build.yml"><img src="https://github.com/vishvAsa/vedAH/actions/workflows/build.yml/badge.svg"> Built </a> on 2021 Jul 29 08:04:20 UTC. (<a href="http://google.com/search?q=08%3a04%3a20%20UTC to IST">IST</a>)
    </div>
  <ul id="footer-bar-right-custom" class="list-group list-group-horizontal">
  </ul>
  </div>
</footer>

  </body>
  <script type='text/javascript'>
    
    
    
    module_main.default.onDocumentReadyTasks();
  </script>
</html>
