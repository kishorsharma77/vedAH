+++
title = "०३ प्र त्वा"

+++

हे अग्ने होतारं होमनिष्पादकमाह्वातारं वा विश्ववेदसं सर्वज्ञं दूतं देवानां दूत्ये प्रवृत्तम् । अग्निर्वै देवानां दूत आसीदिति श्रुत्यन्तरात् । तादृशं त्रां वृणीमहे । प्रकर्षेण वरणं कुर्मः । महो महतः सतो नित्यं वर्तमानस्य ते तवार्चयो दीप्तयो वि चरन्ति । विविधं प्रचरन्ति । भानवस्त्वदीया रश्मयो दिवि द्युलोके स्पृशन्ति । तत्रत्यान्प्राणिनः प्रकाशयन्तीत्यर्थः ॥ विश्ववेदसम् । विश्वानि वेत्तीति विश्ववेदाः । असुन् । मरुद्वृधादित्वात्पूर्वपदान्तोदात्तत्वम् । यद्वा । वेद इति धननाम । विश्वं वेदो धनं यस्य । बहुव्रीहौ विश्वं संज्ञायामिति पूर्वपदान्तोदात्तत्वम् । महः । मह पूजायाम् । क्विप्चेति क्विप् । सावेकाच इति ङस उदात्तत्वम् । यद्वा । महच्छब्देऽच्छब्दलोपश्छान्दसः । सतः । अस्तेः शतरि श्नसोरल्लोप इत्यकारलोपः । शतुरनुम इति विभक्तेरुदात्तत्वम् । दिवि । ऊडिदमिति विभक्तेरुदात्तत्वं ॥ ३ ॥