+++
title = "०१ स प्रत्नथा"

+++

स प्रत्नथेति नवर्चं तृतीयं सूक्तं कुत्सस्यार्षं त्रैष्वुभम् । द्रविणोदस्त्व गुणविशिष्टोऽग्निः शुद्धाग्निर्वा देवता । तथा चानुक्रान्तम् । स प्रत्नथा नव द्रविणोदस इति ॥ प्रातरनुवाकाश्विनशस्त्रयोः पूर्वसूक्तेन सहोक्तः सूक्तविनियोगः ॥ व्यूढस्य दशरात्रस्य षष्ठेऽहन्याग्निमारुत इदं सूक्तं जातवेदस्यनिविद्धानम् । व्यूळ्हश्चेदिति खंडे सूत्रितम् । स प्रत्नथेत्याग्निमारुतम् (आ ८-८) इति । स प्रत्नथा सहसा जायमान इति जानवेदस्यं समानोदर्कमित्यादि ब्राह्मणं ॥ ऐ ब्रा ५-१५ ॥ महापितृयज्ञे स्विष्टकृत्स्थानीयस्य कव्यवाहनस्य स प्रत्नथेत्येषा याज्या । दक्षिणाग्नेरिति खंडे सूत्रितम् । स प्रत्नथा सहसा जायमाद इत्यग्निः स्विष्टकृत्कव्यवाहनः (आ २-१९) इति ॥सहसा बलेन जायमानो निर्मथनेनोत्पद्यमानः सोऽग्निः सद्यस्तदानीमुत्पत्त्यनन्तरमेव प्रत्नथा प्रत्न इव चिरन्तन इव विश्वा विश्वानि सर्वाणि काव्यानि कवेः क्रान्तदर्शिनः प्रगल्भस्य कर्माणि बट् सत्यमधत्त । अधारयत् । पूर्वं विद्यमान इवाग्निरुत्पत्तिसमकालमेव स्वकीयं हविर्वहनादिकं सर्वं कार्यमकरोदित्यर्थः । इममग्निं वैद्युतरूपेण वर्तमानं मेघेष्ववस्थिता आपश्च धिषणा च या माध्यमिका वाक् सा च मित्रं सखिभूतं साधन् । साधयन्ति । कुर्वन्ति । तमिमं द्रविणोदां द्रविणस्य धनस्य दातारमग्निं देवा ऋत्विजो धारयन् । गार्हपत्यादिरूपेण धारयन्ति । यद्वा देवा एवेन्द्रादय इममग्निं द्रविणोदां हविर्लक्षणस्य धनस्य दातारं कृत्वा दूत्ये धारयन् । धारयन्ति ॥ प्रत्नथा । प्रत्नपूर्वविश्वेमात्थाल् छन्दसीतीवार्थे थाल्प्रत्ययः । काव्यानि । कवेः कर्म काव्यम् । गुणवचनब्राह्मणादिभ्य इति ष्यञ् । ञित्त्वादाद्युदात्तत्वम् । साधन् । षिधु संराद्धौ । णौ सिध्यतेरपारलौकिके (पा ६-१-४९) इत्यात्वम् । लेट्यडागमः । इतश्च लोप इतीकारलोपः । छन्दस्युभयथेति शप आर्धधातुकत्वाण्णेरनिटीति णिलोपः । द्रविणोदाम् । द्रविणानि ददातीति द्रविणोदाः । द्रु गतौ । द्रुदक्षिभ्यामिनन् । छान्दसः पूर्वपदस्य सुक् । अन्येभ्योऽपि दृश्यन्त इति ददातेर्विच् । सकारान्तं त्वसुनि कृते निष्पद्यते ॥ १ ॥