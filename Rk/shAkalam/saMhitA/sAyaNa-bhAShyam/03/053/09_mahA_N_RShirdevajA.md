+++
title = "०९ महाँ ऋषिर्देवजा"

+++

महान् तपसातिशयितसामर्थ्यवानृषिरतीरिन्द्रियार्थद्रष्टा देवजा द्योतमानां तेजसां जनयिता देवजूतस्तैस्तेजोभिराकृष्टो नृचक्षा नृणां कर्मनेतॄणामध्वर्य्वादीनामुपद्रष्टा स विश्वामित्रोऽर्णवमुदकवन्तं सिन्धुं विपाट् च्छुतुद्र्योः सम्भेदमस्तभ्नात् । निरुद्धवेगमकरोत् । किञ्च स विश्वामित्रः सुदासं पैजवनं राजानं यद्यदाहवत् अयाजयत् तदानीमिन्द्रः कुशिकेभिः कुशिकगोत्रोत्पन्नैरृषिभिः सहाप्रियायत । प्रिय इवाचरत् । अवहत् । वह प्रपण इत्यस्य लङि रूपम् । यद्योगादनिघातः । अप्रियायत । अप्रिय इवाचरतीत्यर्थे कर्तुः क्यङ् सलोपश्चेति क्यङ् । तदन्ताल्लङि रूपम् । पादादित्वाद निघातः ॥ ९ ॥