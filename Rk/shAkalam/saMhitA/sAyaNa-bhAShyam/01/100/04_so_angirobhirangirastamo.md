+++
title = "०४ सो अङ्गिरोभिरङ्गिरस्तमो"

+++

स इन्द्रोऽङ्गिरोभिः । अङ्गन्ति गच्छन्तीत्यङ्गिरसो गन्तारः । तेभ्योऽप्यङ्गिरस्तमोऽभूत् । अतिशयेन गन्ता भवति । वृषभिर्वृषा वर्षितृभ्योऽप्यतिशयेन वर्षिता सखिभिः समानख्यानेभ्यो मित्रभूतेभ्योऽपि सखातिऽशयेन हितकारी एवंभूतः सन् ऋग्मिभिरर्चनीयेभ्योऽपि ऋग्म्यर्चनीयो भवति गातुभिर्गातव्येभ्यः स्तोतव्येभ्योऽपि ज्येष्ठोऽतिशयेन स्तोतव्यः एवङ्गुणविशिष्टो मरुत्वानिन्द्रो रक्षणाय भवतु ॥ अङ्गिरोभिः । अगि रगि लगि गत्यर्थाः । अङ्गिरा अप्सराः । उ उ ४-२३५, २३६ । इत्यौणादिकोऽसुन्प्रत्ययो निपात्यते । इदमादिषु सर्वत्र पंचम्यर्थे तृतीया । ऋग्मिभिः । ऋच स्तुतौ । संपदादिलक्षणो भावे क्विप् । मत्वर्थीयो मिनिः । पदत्वात्कुत्वं जश्त्वं च । गातुभिः । गा स्तुतौ । कमिमनिजनीत्यादिना कर्मणि तुप्रत्ययः ॥