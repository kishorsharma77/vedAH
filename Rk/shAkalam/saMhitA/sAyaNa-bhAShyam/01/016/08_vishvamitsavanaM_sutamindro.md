+++
title = "०८ विश्वमित्सवनं सुतमिन्द्रो"

+++

वृत्रहा शत्रुघातक इन्द्रः सोमपीतये सोमपानाय मदाय तत्पानजन्यहर्षाय च विश्वमित्सर्वमपि सुतमभिषुतसोमयुक्तं सवनं प्रातःसवनादिरूपं कर्म गच्छति ॥ विश्वम् । अशिप्रुषीत्यादिना क्वन् । नित्त्वादाद्युदात्तः । सवनं सुतम् । पूर्ववत् । मदाय । मदोऽनुपसर्गे (पा ३-३-६७) इत्यप्प्रत्ययः । पित्त्वाद्धातुस्वरः । गच्छति । इषुगमियमां छः । वृत्रहा । वृत्रं हतवान् । ब्रह्मभ्रूणवृत्रेषु क्विप् (पा ३-२-८७) इन्हन्नित्यादिना निवृत्तं दीर्घत्वं सौ च । पा ६-४-१२, १३ । इति प्रतिप्रसवाद्भवति । कृदुत्तरपदप्रकृतिस्वरत्वम् । सोमपीतये । व्यधिकरणबहुव्रीहिरित्युक्तम् । तत्पुरुषे वा दासीभारादित्वात् (पा ६-२-४२) पूर्वपदप्रकृतिस्वरत्वं ॥ ८ ॥