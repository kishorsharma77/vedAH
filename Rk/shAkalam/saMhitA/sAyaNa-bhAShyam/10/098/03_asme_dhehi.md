+++
title = "०३ अस्मे धेहि"

+++

हे बृहस्पते त्वमस्मे अस्मासु द्युमतीं दीप्तिमतीं वाचं स्तोत्रात्मिकामासन्नास्येऽस्मदीये धेहि। स्थापय। कीदृशीं वाचम्। अनमीवाममीवारहिताम्। वाचोऽमीवा नाम गद्गदादिदोषः। तथेषिरां गमनशीलाम्। यया वाचा स्तुत्यात्मकया देवानिष्ट्वा शन्तनवे वृष्टिकामाय वनाव सम्भजेवहि वृष्टिं त्वं चाहं च दिवो द्युलोकात्। त्वयाधिष्ठितो द्रप्स उदकस्यन्दो मधुमान् माधुर्योपेतं आ विवेश। आविशति वाचमिति समन्वयः॥३॥