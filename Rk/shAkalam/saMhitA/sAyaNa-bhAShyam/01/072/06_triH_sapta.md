+++
title = "०६ त्रिः सप्त"

+++
## अधिमन्त्रम्
अग्निः। पराशरः शाक्त्यः। त्रिष्टुप्।

## मन्त्रः
त्रिः स॒प्त यद्गुह्या॑नि॒ त्वे इत्प॒दावि॑द॒न्निहि॑ता य॒ज्ञिया॑सः ।  
तेभी॑ रक्षन्ते अ॒मृतं॑ स॒जोषाः॑ प॒शूञ्च॑ स्था॒तॄञ्च॒रथं॑ च पाहि ॥

## पदपाठः
त्रिः । स॒प्त । यत् । गुह्या॑नि । त्वे इति॑ । इत् । प॒दा । अ॒वि॒द॒न् । निऽहि॑ता । य॒ज्ञिया॑सः ।  
तेभिः॑ । र॒क्ष॒न्ते॒ । अ॒मृत॑म् । स॒ऽजोषाः॑ । प॒शून् । च॒ । स्था॒तॄन् । च॒रथ॑म् । च॒ । पा॒हि॒ ॥

## भाष्यम्
**त्रिः सप्त** एकविंशतिसङ्ख्याकानि गुह्यानि रहस्यानि वेदैक-समधि-गम्यानि **यद्** यानि **पदा** पदानि । पद्यते गम्यते स्वर्ग एभिरिति व्युत्पत्त्या पदशब्देनात्र यज्ञा उच्यन्ते । ते चैक-विंशति-सङ्ख्याकाः । औपासन-होम-वैश्वदेवादयः सप्त पाकयज्ञाः । अग्न्याधेय-दर्शपूर्णमासादयः सप्त हविर्यज्ञाः । अग्निष्टोमात्यग्निष्टोमादयः सप्त सोमयज्ञाः । एवम् एकविंशति सङ्ख्याकानि यज्ञलक्षणानि पदानि हे अग्ने **त्वे इत्** त्वय्य् एव **निहिता** स्थापितानि । तेषां सर्वेषां त्वत्-प्रधानत्वात् । न ह्य् अग्निम् अन्तरेण यागा अनुष्ठातुं शक्यन्ते । 

**यज्ञियासो** यज्ञार्हा अर्थित्व-सामर्थ्य-वैदुष्यादिभिर् अधिकार-हेतुभिर् युक्ताः । तथा चोक्तम् - "अर्थी समर्थो विद्वान् शास्त्रेणापर्युदस्तः कर्मण्य् अधिकारी"ति । एवंविध-लक्षणोपेता यजमानास् तानि पदान्य् **अविदन्** । अलभन्त । लब्ध्वा च **तेभिर्** यज्ञ-लक्षणैः पदैर् **अमृतम्** अमरणधर्माणं त्वां **रक्षन्ते** । पालयन्ति । यजन्तीत्यर्थः । सजोषास्तैर्यजमानैः समानप्रीतिस्त्वं पशून् गवाश्वादि-पशूंश् च स्थातॄन् व्रीह्यादि-स्थावराणि **चरथं** पशुव्यतिरिक्तम् अन्यद् यत् प्राणिजातम् अस्ति तच्छ **पाहि** । रक्ष । तेषु हि रक्षितेषु त्वदीया यागाः कर्तुं शक्यन्ते नान्यथा । अतस्त्वमेवमुच्यस इत्यर्थः ॥ यत् । सुपां सुलुगिति विभक्तेर्लुक् । गुह्यानि । गुहायां भवानि । भवे छन्दसीति यत् । यतोऽनाव इत्याद्युदात्तत्वम् । त्वे सुपां सुलुगिति सप्तम्याः शे आदेशः । अविदन् । विद्लृ लाभे । लुङि लृदित्त्वादङ् । पशून् स्थातृन् । उभयत्रोभयथर्क्षु (पा ८-३-८) इत्युभयथाभावान्नकारस्य रुत्वाभावः ॥ ६ ॥