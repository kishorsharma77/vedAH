+++
title = "19 अयन्ते योनिर्"

+++
## मन्त्रः
अ॒यन्ते॒ योनि॑र् ऋ॒त्वियः॑ ।  
यतो॑ जा॒तो अरो॑चथाः ।  
तञ्जा॒नन्न॑ग्न॒ आरो॑ह ।  
अथा॑ नो वर्धया र॒यिम् ।  
### टीका
19एकोनविंशीमाह - हे अग्ने! अयं अरणिरूपः काष्ठविशेषः ते तव ऋत्वियः योनिः ऋतुकालसंबन्ध्युत्पत्तिस्थानम् ॥ यतो योनेर्जातस्त्वं अरोचथाः दीप्तोऽसि ॥ हे अग्ने! जानन् स्वकीयत्वेनावगच्छन् तं योनिं अरणिरूपमारोह ॥ अथानन्तरं नोऽस्माकं रयिं धनं वर्धय समृद्धं कुरु ॥ एतस्य मन्त्रस्य विनियोगो ब्राह्मणेनाम्नातः - अयं ते योनिर्ऋत्विय इत्यरण्योस्समारोहयति' इति ॥॥

