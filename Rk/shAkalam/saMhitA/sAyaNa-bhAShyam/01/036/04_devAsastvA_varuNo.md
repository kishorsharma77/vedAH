+++
title = "०४ देवासस्त्वा वरुणो"

+++

हे अग्ने वरुणादयस्त्रयो देवासो देवाः प्रत्नं पुरातनं दूतं त्वां समिन्धते । सम्यग्दीपयन्ति । यो मर्त्यो मनुष्यो यजमानस्ते तुभ्यं ददाश हविर्दत्तवान् स यजमानस्त्वया सहायभूतेन विश्वं सर्वं धनं जयति ॥ अर्यमा । अर्यान्मिमीत इत्यर्यमा । श्वन्नुक्षन्नित्यादिना (उ १-१५८) कनिन्प्रत्ययान्तो निपातितः । इन्धते ञिइन्धी दीप्तौ । अस्माल्लट झस्यादादेशे श्नम् । श्नान्नलोपः (पा ६-४-२३) श्नसोरल्लोप इत्यकारलोपः । ददाश । दाशृ दाने । लिट लित्स्वरेण प्रत्ययात्पूर्वस्याकारस्योदात्तत्वम् । यद्वृत्तयोगादनिघातः ॥ ४ ॥