+++
title = "०५ तमित्सुहव्यमङ्गिरः सुदेवं"

+++

हे सहसो यहो बलस्य पुत्र आङ्गिरोऽङ्गनादिगुणयुक्ताग्ने यो यजमानः पूर्वमुक्तस्तमित् तमेव यजमानं सुहव्यं शोभनहविष्कं सुदेवं शोभनदैवतं सुबर्हिषम् । बर्हिरिति यज्ञनाम । शोभनयज्ञं च जनाः सर्वे मनुष्य आहुः । कथयन्ति ॥ सुहव्यमित्यादिषु नञ्सुभ्यामित्युत्तरपदान्तोदात्तत्वम् । सहसो यहो । सुबामन्त्रिक इति पराङ्गवद्भावात्षष्ठ्यामन्त्रितसमुदायस्याष्टमिक्रमामन्त्रितानुदात्तत्वं ॥ ५ ॥