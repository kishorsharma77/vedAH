+++
title = "१३ इमां प्रत्नाय"

+++

प्रत्नाय पुराणायोशते सोत्रं कामयमानायास्मा अग्नये नवीयसीं नवतरामन्यैरकृतपूर्वां सुष्टुतिं शोभनस्तुतिं वोचेयम्। अहं वक्ष्यामि। सोऽग्निरस्मदीयां स्तुतिं शृणोतु। किञ्चाहमस्याग्नेर्हृदि हृदये तत्राप्यन्तरा मध्ये निस्पृशे संस्पर्शनाय। गुणैरनुरञ्जनायेत्यर्थः। भूयाः। भूयासम्। व्यत्ययेन मध्यमः। अग्नेर्हृदिस्पृगहं स्यामित्यर्थः। अथवा मम सुष्तुतेरनु प्रवेष्टा भवेति योज्यम्। समानमन्यत्। तत्र दृष्टान्तः। पत्ये पत्युर्हृदयस्य मध्ये सुवासाः शोभनवस्त्रादिना मण्डिता जायोशती कामयमाना यथेष्टतमा भवति तद्वदित्यर्थः॥१४॥