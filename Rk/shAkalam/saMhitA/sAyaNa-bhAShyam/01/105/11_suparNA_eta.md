+++
title = "११ सुपर्णा एत"

+++

सुपर्णाः । रश्मिनामैतत् । शोभनपतना एते सूर्यरश्मय आरोधने सर्वस्यावरके व्याप्ते दिवोन्तरिक्षस्य मध्य आसते वर्तन्ते । ते सूर्यरश्मयः पथोमार्गाद्वृकमरण्यश्वानं सेधन्ति । निषेधन्ति । निवारयन्ति । कीदृशम् । यह्वतीर्महतीरपस्तरन्तमतिक्रामन्तम् । कूपपतनात्पूर्वं त्रितं दृष्टैनं भक्षयितुं कश्चिदरण्यश्वा महतीं नदीं तितीर्षुराजगाम । स च सूर्यरश्मीन्दृष्ट्वा यमवसरो न भवतीति निववृते । अतो रश्मयो वृकं निषेधन्तीत्युच्यते । यास्कपक्षे त्वाप इत्यन्तरिक्षनाम । यह्वतीरपो महदन्तरिक्षं पथः पथा द्वादशरश्म्यात्मना मार्गेण तरन्तं वृकं चन्द्रमसं सूर्यरश्मयो निषेधन्ति । अहनि हि सूर्यरश्मिभिर्निरुद्धश्छन्द्रमा निप्प्रभो दृश्यते । अतो निष्प्रभं कुर्वन्तीत्यर्थः ॥ आरोधने । आरुध्यत आव्रियतेऽनेनेत्यारोधनं ॥ करणे ल्युट् । सेधन्ति । षिदु गत्याम् । अयं केवलोऽपि निपूर्वार्थे द्रष्टव्यः । पथः । पंचम्येकवचने भस्य टेर्लोप इति टलोपः । उदात्तनिवृत्तिस्वरेण विभक्तेरुदात्तत्वम् । यास्कपक्षे तु तृतीयार्थे व्यत्ययेन पंचमी । यह्वतीः । यह्व इति महन्नाम । अस्मादाचारार्थे सर्वप्रातिपदिकेभ्यः । म ३-१-११-३ । इति क्विप् । ततो लटः शतृ । उगितश्चेति ङीप् । आगमानुशासनस्यानित्यत्वान्नुमभावः । शतुरनुम इति नदीस्वरो व्यत्ययेन न प्रवर्तते ॥ ११ ॥