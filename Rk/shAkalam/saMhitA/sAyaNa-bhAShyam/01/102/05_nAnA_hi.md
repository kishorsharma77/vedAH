+++
title = "०५ नाना हि"

+++

हे धनानां धर्तर्गोहिरण्यादिरूपाणां द्रव्याणां धारयितरिन्द्र विपन्यवः । स्तोनृनामैतत् । स्तोतार इमे जना अवसा रक्षणेन हेतुना त्वा हवमानास्त्वामाह्वयन्तो नाना हि । विभिन्नाः खलु । तेषां मध्येऽस्माकं स्मास्माकमेव सातये धनदानाय रथमातिष्ठ । आरोह । हे इन्द्र निभृतमव्याकुलं तव मनश्चित्तं जैत्रं हि । जयशीलं खलु । शत्रूञ्जित्वाऽस्मभ्यं धनं दातुं समर्थमित्यर्थः ॥ सातये । षणु दाने । क्तिनि जनसनखनां सन् झलोरित्यात्वं ॥ ५ ॥