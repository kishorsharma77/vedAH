+++
title = "०९ सहस्रं साकमर्चत"

+++

सहस्रं सहस्रसङ्ख्याका मनुष्याः साकमर्चत । एनमिन्द्र युगपदेवापूजयन् । तथा विंशतिः । षोडशर्त्विजो यजमानः पत्नी च सदस्यः शमिता चेति विंशतिसङ्ख्याकाः । तेषां या विंशतिसङ्ख्या सा परि ष्वोभत । परितः सर्वतोऽस्तौत् । तथा च शता शतसङ्ख्याका ऋषय एनमिन्द्रमन्वनोनवुः । पुनःपुनरस्तुवन् । अस्मा एवेन्द्राय ब्रह्म हविर्लक्षणमन्नमुद्यतम् । दातुमूर्ध्वं धृतम् । अत एवंविध इन्द्रो वृत्रमहन्नित्यर्थः । अन्यत्पूर्ववत् ॥ परि ष्टोभत । स्तोभतिः स्तुतिकर्मा । उपसर्गात्सुनोतीति षत्वम् । अनोनुवुः । णु स्तुतौ । अस्माद्यङ् लुगन्ताल्लुङि सिजभ्यस्तविदिभ्यश्चेति झेरुसादेशः । उद्यतम् । यम उपरमे । उत्पूर्वादस्मत्कर्मणि निष्ठा । अनुदात्तोपदेशेत्यादिनानुनासिकलोपः । गतिरनन्तर इति गतेः प्रकृतिस्वरत्वं ॥ ९ ॥