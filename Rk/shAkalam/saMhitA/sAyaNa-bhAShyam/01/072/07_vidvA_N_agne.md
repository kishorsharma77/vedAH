+++
title = "०७ विद्वाँ अग्ने"

+++
## अधिमन्त्रम्
अग्निः। पराशरः शाक्त्यः। त्रिष्टुप्।

## मन्त्रः
वि॒द्वाँ अ॑ग्ने व॒युना॑नि क्षिती॒नां व्या॑नु॒षक्छु॒रुधो॑ जी॒वसे॑ धाः ।  
अ॒न्त॒र्वि॒द्वाँ अध्व॑नो देव॒याना॒नत॑न्द्रो दू॒तो अ॑भवो हवि॒र्वाट् ॥

## पदपाठः
वि॒द्वान् । अ॒ग्ने॒ । व॒युना॑नि । क्षि॒ती॒नाम् । वि । आ॒नु॒षक् । शु॒रुधः॑ । जी॒वसे॑ । धाः॒ ।  
अ॒न्तः॒ऽवि॒द्वान् । अध्व॑नः । दे॒व॒ऽयाना॑न् । अत॑न्द्रः । दू॒तः । अ॒भ॒वः॒ । ह॒विः॒ऽवाट् ॥

## भाष्यम्
हे **अग्ने वयुनानि** - ज्ञान-नामैतत्। इह तु ज्ञातव्ये वर्तते । 

सर्वाणि ज्ञातव्यानि **विद्वान्** जानंस्त्वं **क्षितीनां** यजमान-लक्षणानां प्रजानां **जीवसे** जीवितुं **शुरुधः** क्षुद्-रूपस्य शोकस्य रोधयित्रीर् **इषो** ऽन्नान्य् **आनुषक्** अनुषक्तं सन्ततं यथा भवति तथा **वि धाः** - विधेहि - कुर्व् इत्य् अर्थः । 

एवं यजमानान् अन्न-समृद्धान् कृत्वा ऽनन्तरम् । **हविर्वाट्** - तैर् देवेभ्यः प्रत्तं+++(=दत्तं)+++ हविर् वहन् **दूतो** ऽभवः - देवानां दूतो भवसि । 

कीदृशस् त्वम्? **अन्तर् विद्वान्** द्यावापृथिव्योर् मध्ये जानन् ।  
किं जानन्? **अध्वनो** मार्गान् ।  
कीदृशान् ? **देवयानान्** । देवा यैर् मार्गैर् यान्ति गच्छन्ति ताञ् जानन्नित्यर्थः । **अतन्द्रः** पुनर्हविर्-वहनेऽप्यनलसः ॥ 

**वयुनानि** । अज गतिक्षेपणयोः । अजियमिशीङ् भ्यश्च (उ ३-६१) इति कर्मण्युनप्रत्ययः । अजेर्व्यघञपोः (पा २-४-५६) इति वीभावः । 

**क्षितीनाम्** । क्षियन्ति, निवसन्तीति क्षितयो मनुष्याः । क्तिच् क्तौ च संज्ञायामिति कर्तरि क्तिच् । अन्तोदात्ताद्ध्रस्वान्तात्क्षितिशब्दादुत्तरस्य नामो नामन्यतरस्यामित्युदात्तत्वम् । 

**शुरुधः** । शुचम् । रुन्धन्तीति शुरुधः । क्विप्चेति क्विप् । पूर्वपदस्यान्त्यलोपः । पृषोदरादित्वात् ॥ ७ ॥