+++
title = "०१ सह वामेन"

+++

हे दुहितर्दिवो द्युदेवतायाः पुत्रि उष उषःकालदेवते नोऽस्मदर्थं वामेन धनेन सह व्युच्छ । प्रभातं कुरु । हे विभावर्युषोदेवते बृहता प्रभूतेन द्युम्नेनान्नेन सहव्युच्छ । हे देवि त्वं दास्वती दानयुक्ता सती राया पशुलक्षणेन धनेन सह व्युच्छ ॥ उच्छ । उभी विवासे । दुहितर्दिवः । सुबामन्त्रिते पराङ्गवत्स्वर इत्यत्र परमपि च्छन्दसि । पा २-१-२-६ । इति वचनात् दिव इत्यस्य पूर्वाङ्गवद्भावे सत्यामन्त्रितस्य चेति षष्ठ्यामन्त्रितसमुदायस्याष्टमिकं सर्वानुदात्तत्वम् । बृहता । बृहन्महतोरुपसङ्ख्यानमिति विभक्तेरुदात्तत्वम् । विभावरि । भा दीप्तौ । आतो मनिन्नित्यादिना वनिप् । वनो र चेति ङीप् । तत्सन्नियोगेन नकारस्य रेफादेशः । संबुद्धौ ह्रस्वत्वम् । दास्वती डुदाञ् दाने । भावेऽसुन्प्रत्ययः । तदस्यास्ति (पा ५-२-१४) इति दास्वती । मादुपधाया इति मतुपो वत्वम् । उगितश्चेति ङीप् ॥ १ ॥