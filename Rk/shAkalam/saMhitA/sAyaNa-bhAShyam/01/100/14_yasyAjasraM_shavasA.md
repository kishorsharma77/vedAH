+++
title = "१४ यस्याजस्रं शवसा"

+++

यस्येन्द्रस्योक्थं प्रशस्यं शवसा मानं बलेन सर्वस्य परिच्छेदकं सर्वेषां बलस्योपमानभूतं वा रोधसी द्यावापृथिव्यौ विश्वतः सीं सर्वतोऽजस्रमनवरतं परिभुजत् परितः सर्वतो भुनक्ति पालयति स इन्द्रः क्रतुभिरस्माभिः कृतैर्यागैर्मन्दसानोमोदमानः सन्पारिषत् । अस्मान्दुरितात्पारयतु ॥ उक्थम् । वच परिभाषणे । पातृतु दिवचीत्यादिना कर्मणि थक् । वचिस्वपीत्यादिना संप्रसारणम् । परिभुजत् । भुज पालनाभ्यवहारयोः । लेट्यडागमः । व्यत्ययेन शः । पारिषत् । पार तीर कर्मसमाप्तौ । लेट्यडागमः । सिब्बहुलं लेटीति सिप् । तस्यार्धधातुकत्वादिट् । व्यत्ययेन णिलोपः । मन्दसानः । मदि स्तुतिमोदमदस्वप्नकान्तिगतिषु । ऋंजिवृधिमन्दिसहिभ्यः कित् (उ २-८७) इत्यसानच् प्रत्ययः ॥ १४ ॥