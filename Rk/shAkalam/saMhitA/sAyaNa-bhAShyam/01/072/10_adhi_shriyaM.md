+++
title = "१० अधि श्रियं"

+++
## अधिमन्त्रम्
अग्निः। पराशरः शाक्त्यः। त्रिष्टुप्।

## मन्त्रः
अधि॒ श्रियं॒ नि द॑धु॒श्चारु॑मस्मिन्दि॒वो यद॒क्षी अ॒मृता॒ अकृ॑ण्वन् ।  
अध॑ क्षरन्ति॒ सिन्ध॑वो॒ न सृ॒ष्टाः प्र नीची॑रग्ने॒ अरु॑षीरजानन् ॥

## पदपाठः
अधि॑ । श्रिय॑म् । नि । द॒धुः॒ । चारु॑म् । अ॒स्मि॒न् । दि॒वः । यत् । अ॒क्षी इति॑ । अ॒मृताः॑ । अकृ॑ण्वन् ।  
अध॑ । क्ष॒र॒न्ति॒ । सिन्ध॑वः । न । सृ॒ष्टाः । प्र । नीचीः॑ । अ॒ग्ने॒ । अरु॑षीः । अ॒जा॒न॒न् ॥

## भाष्यम्
अस्मिन्न् अग्नौ **चारु** शोभनां **श्रियं** परिस्तरण-परिषेचनादिरूपां यज्ञ संपदम् **अधि नि दधुः** - यजमाना स्थापितवन्तः । 

निधाय च **यद्** यदा **ऽक्षी** यज्ञस्याज्यभाग-लक्षणे चक्षुषी अकृण्वन् कुर्वन्ति । "चक्षुषी वा एते यज्ञस्य यदाज्यभागौ ।" तै सं २-६-२-१ । इति श्रुतेः । 

तदानीं **दिवो** द्युलोकाद् **अमृता** अमरणधर्माणो देवा यागसमयो जात इत्य् अवगम्यागच्छन्तीति शेषः । अधाज्यभागानन्तरं **सृष्टा** अग्नेर् उत्पन्नाः **सिन्धवो न** शीघ्रं गच्छन्त्यो नद्य इव **नीचीर्** नितरां सर्वासु दिक्षु गच्छन्तीर् **अरुषीर्** आरोचमानाः । यद्वा - निर्मलरूपाः । 

हे अग्ने एवंभूतास् त्वदीया ज्वालाः **क्षरन्ति** - संचलन्ति । सर्वासु दिक्षूद्गच्छन्तीत्यर्थः । आगता देवाश् च **प्राजानन्** । अस्माकं होमायेदृश्यो ज्वाला उत्पन्ना इति हृष्टाः सन्तः प्रकर्षेण जानन्ति ॥ 

**अक्षी** । परत्वान्नुमं बाधित्वा ई च द्विवचने (पा ७-१-७७) इत्यक्षिशब्दस्येकारान्तादेशः । स चोदात्तः । ईत्वे कृते सकृद्गतपरिभाषया । परि ४० । पुनर्नुम्नभवति । सवर्णदीर्घः । 

**नीचीः** । निपूर्वादंचतेर्ऋत्विगित्यादिना क्विन् । अनिदितामिति नलोपः । अंचतेश्चोपसङ्ख्यानमिति ङीप् । अच इत्यकारलोपे चाविति दीर्घत्वम् । न्यधी च (पा ६-२-५३) इति गतेः प्रकृतिस्वरत्वम् । अरुषी । अरुषमिति रूपनाम । ऋहनिभ्यामुषजित्यर्तेरुषच् । छन्दसीवनिपाविति मत्वर्थीय ईकारः ॥ १० ॥