+++
title = "०९ आ ये"

+++
## अधिमन्त्रम्
अग्निः। पराशरः शाक्त्यः। त्रिष्टुप्।

## मन्त्रः
आ ये विश्वा॑ स्वप॒त्यानि॑ त॒स्थुः कृ॑ण्वा॒नासो॑ अमृत॒त्वाय॑ गा॒तुम् ।  
म॒ह्ना म॒हद्भिः॑ पृथि॒वी वि त॑स्थे मा॒ता पु॒त्रैरदि॑ति॒र्धाय॑से॒ वेः ॥

## पदपाठः
आ । ये । विश्वा॑ । सु॒ऽअ॒प॒त्यानि॑ । त॒स्थुः । कृ॒ण्वा॒नासः॑ । अ॒मृ॒त॒ऽत्वाय॑ । गा॒तुम् ।  
म॒ह्ना । म॒हत्ऽभिः॑ । पृ॒थि॒वी । वि । त॒स्थे॒ । मा॒ता । पु॒त्रैः । अदि॑तिः । धाय॑से । वेरिति॒ वेः ॥

## भाष्यम्
**य** आदित्या **अमृतत्वाया**मरणत्वसिद्धये **गातुं** मार्गम् उपायं **कृण्वानासः** कुर्वाणाः सन्तो **विश्वा** विश्वानि सर्वाणि **स्वपत्यानि** शोभनान्य् अपतन-हेतुभूतानि चतुर्-दशरात्र--षट्-त्रिंशद्-रात्रादित्यानाम् अयनादीनि कर्माण्य् **आ तस्थुः** आस्थितवन्तः - कृतवन्त इत्यर्थः । तथा च तैत्तिरीयकम् - "आदित्या अकामयन्त सुवर्गं लोकमियामेतीति । त एतग्ं षट् त्रिंशद्रात्रमपश्यन् तमाहरन् तेनायजन्तेति च ।" तै सं ७-४-६-१ । **महद्भिर्** अनुष्ठानेन महानुभावैस् तैः **पुत्रैः** सहिता **माता** जनयित्र्य् अदितिर् अदीना पृथिवी **धायसे** सर्वस्य जगतो धारणाय **मह्ना** स्वकीयेन महत्त्वेन **वि तस्थे**- विशेषेण तिष्ठति । हे अग्ने यतस् त्वं **वेः** आदित्यैर् अनुष्ठितेषु यागेषु चरुपुरोडाशादीनि हवींष्य् अभक्षयः, अत एतत् सर्वं जातमित्यर्थः ॥ 


**कृण्वानासः** । कृवि हिंसाकरणयोश्च । व्यत्ययेनात्मनेपदम् । धिन्विकृण्व्योरच्चेत्युप्रत्ययः । तत्सन्नियोगेनाकारान्तादेशश्च । तस्यतो लोपे सति स्थानिवद्भावाद्गुणाभावः । शानचश्चित्त्वादन्तोदात्तत्वम् । अज्जसेरसुक् । 

**मह्ना** । महिम्नेत्यस्य । वर्णलोपश्छान्दसः । 

**धायसे** । वहिहाधाञ्भ्यश्छन्दसीति दधातेर्भावेऽसुन् । णिदित्यनुवृत्तेरातो युक् चिण्कृतोरिति युक् । 

**वेः** । वी गति-प्रजन-कान्त्य्-अशन-खादनेषु । लङि सिप्यदादित्वाच्छपो लुक् । बहुलं छन्दस्यमाङ्योगेऽपीत्यडभावः । 

**धायस** इत्यस्य वाक्यान्तर-गतत्वाद् अस्य निघाताभावः ॥ ९ ॥