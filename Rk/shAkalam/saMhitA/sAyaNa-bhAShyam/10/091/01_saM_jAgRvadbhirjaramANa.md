+++
title = "०१ सं जागृवद्भिर्जरमाण"

+++

अष्टमेऽनुवाके नव सूक्तानि। सं जागृवद्भिरिति पञ्चदशर्चं प्रथमं सूक्तं वीतहव्यपुत्रस्यारुणनाम्न आर्षमग्निदैवत्यम्। अन्त्या त्रिष्टुप् शिश्टा जगत्यः। तथा चानुक्रान्तम्। सं जागृवद्भिः पञ्चोनारुणो वैतहव्य आग्नेयमिति प्रातरनुवाकाश्विनशस्त्रयोर्जागते छन्दसीदं सूक्तम्। सूत्रितं च। सं जागृवद्भिश्चित्र इच्छिशोर्वसुं न चित्रमहसमिति जागतम्। आ. ४-१३। इति॥हे अग्ने जागृवद्भिर्जागरणशीलैः स्तोतृभिर्जरमाणः स्तूयमानो दमूना दममना दानमना दान्तमना वेळ इळयास्पदे स्थान उत्तरवेद्यामिषयन्नन्नमिच्छन् विश्वस्य सर्वस्य हविषो होता वरेण्यो वरणीयो विभुर्व्याप्तो विभावा दीप्तिमान् सुषखा शोभनसखा भवान् सखीयते सखित्वमिच्छते यजमानाय समिध्यते। सम्यग्दीप्यते॥१॥