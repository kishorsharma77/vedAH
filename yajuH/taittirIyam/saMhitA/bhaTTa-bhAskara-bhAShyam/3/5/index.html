<!DOCTYPE html>
<html lang="en-us">
  <head>
    <meta charset="utf-8">
    <meta http-equiv="X-UA-Compatible" content="IE=edge,chrome=1">
    
    <title>वेदे विश्वासटिप्पन्यः  | प्रपाठकः 5</title>
    <meta name="HandheldFriendly" content="True">
    <meta name="MobileOptimized" content="320">

    <meta name="viewport" content="width=device-width,minimum-scale=1">
    <meta name="generator" content="Hugo 0.83.1" />
    
    
      <META NAME="ROBOTS" CONTENT="INDEX, FOLLOW">
    

    <link href="/vedAH/yajuH/taittirIyam/saMhitA/bhaTTa-bhAskara-bhAShyam/3/5/" rel="alternate" type="application/rss+xml" title="वेदे विश्वासटिप्पन्यः" />
    <link href="/vedAH/yajuH/taittirIyam/saMhitA/bhaTTa-bhAskara-bhAShyam/3/5/" rel="feed" type="application/rss+xml" title="वेदे विश्वासटिप्पन्यः" />

    <meta property="og:title" content="प्रपाठकः 5" />
<meta property="og:description" content="तैत्तिरीयसंहितायां तृतीयकाण्डे पञ्चमः प्रपाठकः ॥ इष्टिशेषाभिधानम् अनुवाकः १ दर्शपूर्णमासाङ्गभूतारम्भणीयेष्टिः १-३ त्रिष्टुप् , ४ शक्वरी
विश्वेदेवा ऋषयः
मन्त्रः पू॒र्णा प॒श्चादु॒त पू॒र्णा पु॒रस्ता॒दुन्म॑ध्य॒तᳶ पौ᳚र्णमा॒सी जि॑गाय ।
तस्या᳚न्दे॒वा अधि॑ स॒व्ँवस॑न्त उत्त॒मे नाक॑ इ॒ह मा॑दयन्ताम् ।
टीका 1दर्शपूर्णमासावारभमाणस्य द्वौ सारस्वतौ होमौ स्तः, तयोर्द्वे अनुवाक्ये द्वे याज्ये । तत्र प्रथमस्पानुवाक्या - पूर्णेति त्रिष्टुप् ॥ पूर्णा पूरिता पूर्णचन्द्रसंबन्धात् पञ्चदशी तिथिः (पूर्णेति स्थितिः) पूर्णेत्युच्यते । सा पश्चात् तिथेरन्ते पूर्णा, उत अपि च पुरस्तादादौ च पूर्णा, मध्यतश्च पूर्णा । तस्यां हि तिथौ सर्वसवितृकरणामनुप्रवेशेन भासमानाशेषमण्डलश्चन्द्रो भवति । यद्यपि परमार्थतः तिथ्यन्ते सर्वात्मना चन्द्रः पूर्यते । तथाप्युपलद्भयभिप्रायेणैवमुक्तं, आरम्भात्प्रभृति तस्यां मण्डलं पूर्णमुपलभामहे न तिथ्यन्तरवत् न्यूनमुपलभ्यते । &lsquo;वा दान्तशान्त&rsquo; इति ण्यन्तस्य पूर्णेति निपात्यते । एवं त्रिष्वपि कालेषु पूर्णचन्द्रोस्यामिति पूर्णमासी तिथिः । मसी परिमाणे, ण्यन्तात्क्विप् । मित्रः परिमितिहेतुः । मिमीतेर्वा असुनि माः, पूर्णश्चासौ माश्च पूर्णमाः, तस्येयं पौणर्मासी पञ्चदशी । यद्वा - पूर्णो मा अस्मिन्निति पूर्णमासः पर्वान्तः कर्मविशेषो वा । अच्समासान्तः । यद्वा - करणे घञ्, मासः चन्द्रः, तत्सम्बन्धिनी पौणर्मासी । उदात्तनिवृत्तिस्वरेण ङीप उदात्तत्वम् । सा उज्जिगाय उज्जयत्यन्याः तिथीः । उत्कृष्टा भवतीति यावत् । छान्दसे लिटि &lsquo;सन् लिटोर्जेः&rsquo; इति कुत्वम् । तस्यां तादृश्यां देवा अधिसंवसन्त एकीभूय वर्तमाना उत्तमे उद्गततमे नाके सुखैकरूपे इहास्मिन् लोके मादयन्ताम् । मद तृप्तियोगे, चौरादिकः, उत्तमशब्द उञ्छादिरन्तोदात्तः ॥" />
<meta property="og:type" content="article" />
<meta property="og:url" content="https://vvasuki.github.io/vedAH/yajuH/taittirIyam/saMhitA/bhaTTa-bhAskara-bhAShyam/3/5/" /><meta property="article:section" content="yajuH" />



<meta itemprop="name" content="प्रपाठकः 5">
<meta itemprop="description" content="तैत्तिरीयसंहितायां तृतीयकाण्डे पञ्चमः प्रपाठकः ॥ इष्टिशेषाभिधानम् अनुवाकः १ दर्शपूर्णमासाङ्गभूतारम्भणीयेष्टिः १-३ त्रिष्टुप् , ४ शक्वरी
विश्वेदेवा ऋषयः
मन्त्रः पू॒र्णा प॒श्चादु॒त पू॒र्णा पु॒रस्ता॒दुन्म॑ध्य॒तᳶ पौ᳚र्णमा॒सी जि॑गाय ।
तस्या᳚न्दे॒वा अधि॑ स॒व्ँवस॑न्त उत्त॒मे नाक॑ इ॒ह मा॑दयन्ताम् ।
टीका 1दर्शपूर्णमासावारभमाणस्य द्वौ सारस्वतौ होमौ स्तः, तयोर्द्वे अनुवाक्ये द्वे याज्ये । तत्र प्रथमस्पानुवाक्या - पूर्णेति त्रिष्टुप् ॥ पूर्णा पूरिता पूर्णचन्द्रसंबन्धात् पञ्चदशी तिथिः (पूर्णेति स्थितिः) पूर्णेत्युच्यते । सा पश्चात् तिथेरन्ते पूर्णा, उत अपि च पुरस्तादादौ च पूर्णा, मध्यतश्च पूर्णा । तस्यां हि तिथौ सर्वसवितृकरणामनुप्रवेशेन भासमानाशेषमण्डलश्चन्द्रो भवति । यद्यपि परमार्थतः तिथ्यन्ते सर्वात्मना चन्द्रः पूर्यते । तथाप्युपलद्भयभिप्रायेणैवमुक्तं, आरम्भात्प्रभृति तस्यां मण्डलं पूर्णमुपलभामहे न तिथ्यन्तरवत् न्यूनमुपलभ्यते । &lsquo;वा दान्तशान्त&rsquo; इति ण्यन्तस्य पूर्णेति निपात्यते । एवं त्रिष्वपि कालेषु पूर्णचन्द्रोस्यामिति पूर्णमासी तिथिः । मसी परिमाणे, ण्यन्तात्क्विप् । मित्रः परिमितिहेतुः । मिमीतेर्वा असुनि माः, पूर्णश्चासौ माश्च पूर्णमाः, तस्येयं पौणर्मासी पञ्चदशी । यद्वा - पूर्णो मा अस्मिन्निति पूर्णमासः पर्वान्तः कर्मविशेषो वा । अच्समासान्तः । यद्वा - करणे घञ्, मासः चन्द्रः, तत्सम्बन्धिनी पौणर्मासी । उदात्तनिवृत्तिस्वरेण ङीप उदात्तत्वम् । सा उज्जिगाय उज्जयत्यन्याः तिथीः । उत्कृष्टा भवतीति यावत् । छान्दसे लिटि &lsquo;सन् लिटोर्जेः&rsquo; इति कुत्वम् । तस्यां तादृश्यां देवा अधिसंवसन्त एकीभूय वर्तमाना उत्तमे उद्गततमे नाके सुखैकरूपे इहास्मिन् लोके मादयन्ताम् । मद तृप्तियोगे, चौरादिकः, उत्तमशब्द उञ्छादिरन्तोदात्तः ॥">

<meta itemprop="wordCount" content="7464">
<meta itemprop="keywords" content="" /><meta name="twitter:card" content="summary"/>
<meta name="twitter:title" content="प्रपाठकः 5"/>
<meta name="twitter:description" content="तैत्तिरीयसंहितायां तृतीयकाण्डे पञ्चमः प्रपाठकः ॥ इष्टिशेषाभिधानम् अनुवाकः १ दर्शपूर्णमासाङ्गभूतारम्भणीयेष्टिः १-३ त्रिष्टुप् , ४ शक्वरी
विश्वेदेवा ऋषयः
मन्त्रः पू॒र्णा प॒श्चादु॒त पू॒र्णा पु॒रस्ता॒दुन्म॑ध्य॒तᳶ पौ᳚र्णमा॒सी जि॑गाय ।
तस्या᳚न्दे॒वा अधि॑ स॒व्ँवस॑न्त उत्त॒मे नाक॑ इ॒ह मा॑दयन्ताम् ।
टीका 1दर्शपूर्णमासावारभमाणस्य द्वौ सारस्वतौ होमौ स्तः, तयोर्द्वे अनुवाक्ये द्वे याज्ये । तत्र प्रथमस्पानुवाक्या - पूर्णेति त्रिष्टुप् ॥ पूर्णा पूरिता पूर्णचन्द्रसंबन्धात् पञ्चदशी तिथिः (पूर्णेति स्थितिः) पूर्णेत्युच्यते । सा पश्चात् तिथेरन्ते पूर्णा, उत अपि च पुरस्तादादौ च पूर्णा, मध्यतश्च पूर्णा । तस्यां हि तिथौ सर्वसवितृकरणामनुप्रवेशेन भासमानाशेषमण्डलश्चन्द्रो भवति । यद्यपि परमार्थतः तिथ्यन्ते सर्वात्मना चन्द्रः पूर्यते । तथाप्युपलद्भयभिप्रायेणैवमुक्तं, आरम्भात्प्रभृति तस्यां मण्डलं पूर्णमुपलभामहे न तिथ्यन्तरवत् न्यूनमुपलभ्यते । &lsquo;वा दान्तशान्त&rsquo; इति ण्यन्तस्य पूर्णेति निपात्यते । एवं त्रिष्वपि कालेषु पूर्णचन्द्रोस्यामिति पूर्णमासी तिथिः । मसी परिमाणे, ण्यन्तात्क्विप् । मित्रः परिमितिहेतुः । मिमीतेर्वा असुनि माः, पूर्णश्चासौ माश्च पूर्णमाः, तस्येयं पौणर्मासी पञ्चदशी । यद्वा - पूर्णो मा अस्मिन्निति पूर्णमासः पर्वान्तः कर्मविशेषो वा । अच्समासान्तः । यद्वा - करणे घञ्, मासः चन्द्रः, तत्सम्बन्धिनी पौणर्मासी । उदात्तनिवृत्तिस्वरेण ङीप उदात्तत्वम् । सा उज्जिगाय उज्जयत्यन्याः तिथीः । उत्कृष्टा भवतीति यावत् । छान्दसे लिटि &lsquo;सन् लिटोर्जेः&rsquo; इति कुत्वम् । तस्यां तादृश्यां देवा अधिसंवसन्त एकीभूय वर्तमाना उत्तमे उद्गततमे नाके सुखैकरूपे इहास्मिन् लोके मादयन्ताम् । मद तृप्तियोगे, चौरादिकः, उत्तमशब्द उञ्छादिरन्तोदात्तः ॥"/>

      
    

    <script src="/vedAH/webpack_dist/dir_tree-bundle.js"></script>
    <script type="text/javascript">
    
    let baseURL = "https:\/\/vvasuki.github.io\/vedAH\/";
    let basePath = "/" + baseURL.split("/").slice(3).join("/");
    let siteParams = JSON.parse("{\u0022contactlink\u0022:\u0022https:\/\/github.com\/vvasuki\/vedAH\/issues\/new\u0022,\u0022disqusshortcode\u0022:\u0022vvasuki-site\u0022,\u0022env\u0022:\u0022production\u0022,\u0022fullsearchurl\u0022:\u0022\/full_search\u0022,\u0022githubeditmepathbase\u0022:\u0022https:\/\/github.com\/vvasuki\/vedAH\/edit\/content\/\u0022,\u0022mainSections\u0022:[\u0022atharva\u0022],\u0022mainsections\u0022:[\u0022atharva\u0022]}");
    let pageDefaultsList = JSON.parse("[{\u0022scope\u0022:{\u0022pathPrefix\u0022:\u0022\u0022},\u0022values\u0022:{\u0022comments\u0022:true,\u0022layout\u0022:\u0022page\u0022,\u0022search\u0022:true,\u0022sidebar\u0022:\u0022home_sidebar\u0022,\u0022unicode_script\u0022:\u0022devanagari\u0022}}]");
    let sidebarsData = JSON.parse("{\u0022home_sidebar\u0022:{\u0022contents\u0022:[{\u0022url\u0022:\u0022recdir:\/\/\u0022},{\u0022contents\u0022:[{\u0022title\u0022:\u0022ज्यौतिषम्\u0022,\u0022url\u0022:\u0022..\/jyotiSham\/\u0022},{\u0022title\u0022:\u0022संस्कृतम्\u0022,\u0022url\u0022:\u0022..\/sanskrit\/\u0022},{\u0022title\u0022:\u0022संस्कारः\u0022,\u0022url\u0022:\u0022..\/saMskAra\/\u0022},{\u0022title\u0022:\u0022Notes Home\u0022,\u0022url\u0022:\u0022..\/notes\/\u0022},{\u0022title\u0022:\u0022वेदाः\u0022,\u0022url\u0022:\u0022..\/vedAH\/\u0022},{\u0022title\u0022:\u0022पुराणम्\u0022,\u0022url\u0022:\u0022..\/purANam\/\u0022},{\u0022title\u0022:\u0022काव्यम्\u0022,\u0022url\u0022:\u0022..\/kAvyam\/\u0022},{\u0022title\u0022:\u0022मीमांसा\u0022,\u0022url\u0022:\u0022..\/mImAMsA\/\u0022},{\u0022title\u0022:\u0022त्रिपिटकम्\u0022,\u0022url\u0022:\u0022..\/tipiTaka\/\u0022},{\u0022title\u0022:\u0022पाळयः\u0022,\u0022url\u0022:\u0022..\/pALi\/\u0022},{\u0022title\u0022:\u0022भाषान्तरम्\u0022,\u0022url\u0022:\u0022..\/bhAShAntaram\/\u0022},{\u0022title\u0022:\u0022English Lit\u0022,\u0022url\u0022:\u0022..\/english\/\u0022}],\u0022title\u0022:\u0022सङ्ग्रहान्तरम्\u0022},{\u0022title\u0022:\u0022Vishvas\u0027s home page\u0022,\u0022url\u0022:\u0022\/..\/\u0022},{\u0022title\u0022:\u0022Blog\u0022,\u0022url\u0022:\u0022\/assets\/blog\/\u0022},{\u0022title\u0022:\u0022\\u003ci class=\\\u0022fas fa-hand-holding-heart\\\u0022\\u003e\\u003c\/i\\u003eDonate Via Vishvas\u0022,\u0022url\u0022:\u0022https:\/\/vvasuki.github.io\/interests\/dharma-via-vishvas\/\u0022}],\u0022title\u0022:\u0022भागाः\u0022}}");
    let autocompletePageUrl = "\/vedAH\/data\/pages.tsv";
    
    var pageRelUrlTree = {};
</script>

    <script>
    
    let pageVars = {};
    pageVars.pageUrlMinusBasePath = "\/vedAH\/yajuH\/taittirIyam\/saMhitA\/bhaTTa-bhAskara-bhAShyam\/3\/5\/".replace(basePath, "/");
    pageVars.pageParams = {};
    pageVars.pageSource = "yajuH\/taittirIyam\/saMhitA\/bhaTTa-bhAskara-bhAShyam\/3\/5.md";
    console.log(pageVars.pageSource);
    var pageDefaults;
    for (let possiblePageDefaults of pageDefaultsList) {
      if (pageVars.pageSource.startsWith(possiblePageDefaults.scope.pathPrefix)) {
        pageDefaults = possiblePageDefaults.values
      }
    }
    
    </script>
    <script src="/vedAH/webpack_dist/main-bundle.js"></script>
    <script src="/vedAH/webpack_dist/transliteration-bundle.js"></script>
    <script src="/vedAH/non_webpack_js/disqus.js"></script>
    <script src="/vedAH/webpack_dist/ui_lib-bundle.js"></script>
    <script src="/vedAH/webpack_dist/search-bundle.js"></script>

    <link rel="stylesheet" href="/vedAH/css/fonts.css">
    <link rel="stylesheet" href="/vedAH/css/@fortawesome/fontawesome-free/css/solid.min.css">
    

    <link rel="stylesheet" href="/vedAH/css/@fortawesome/fontawesome-free/css/fontawesome.min.css">

    
    <link rel="alternate" hreflang="sa-Deva" href="https://vvasuki.github.io/vedAH/yajuH/taittirIyam/saMhitA/bhaTTa-bhAskara-bhAShyam/3/5/" />
    <link rel="alternate" hreflang="sa-Deva" href="https://vvasuki.github.io/vedAH/yajuH/taittirIyam/saMhitA/bhaTTa-bhAskara-bhAShyam/3/5/?transliteration_target=devanagari" />
    <link rel="alternate" hreflang="sa-Knda" href="https://vvasuki.github.io/vedAH/yajuH/taittirIyam/saMhitA/bhaTTa-bhAskara-bhAShyam/3/5/?transliteration_target=kannada" />
    <link rel="alternate" hreflang="sa-Mlym" href="https://vvasuki.github.io/vedAH/yajuH/taittirIyam/saMhitA/bhaTTa-bhAskara-bhAShyam/3/5/?transliteration_target=malayalam" />
    <link rel="alternate" hreflang="sa-Telu" href="https://vvasuki.github.io/vedAH/yajuH/taittirIyam/saMhitA/bhaTTa-bhAskara-bhAShyam/3/5/?transliteration_target=telugu" />
    <link rel="alternate" hreflang="sa-Taml-t-sa-Taml-m0-superscript" href="https://vvasuki.github.io/vedAH/yajuH/taittirIyam/saMhitA/bhaTTa-bhAskara-bhAShyam/3/5/?transliteration_target=tamil_superscripted" />
    <link rel="alternate" hreflang="sa-Taml" href="https://vvasuki.github.io/vedAH/yajuH/taittirIyam/saMhitA/bhaTTa-bhAskara-bhAShyam/3/5/?transliteration_target=tamil" />
    <link rel="alternate" hreflang="sa-Gran" href="https://vvasuki.github.io/vedAH/yajuH/taittirIyam/saMhitA/bhaTTa-bhAskara-bhAShyam/3/5/?transliteration_target=grantha" />
    <link rel="alternate" hreflang="sa-Gujr" href="https://vvasuki.github.io/vedAH/yajuH/taittirIyam/saMhitA/bhaTTa-bhAskara-bhAShyam/3/5/?transliteration_target=gujarati" />
    <link rel="alternate" hreflang="sa-Orya" href="https://vvasuki.github.io/vedAH/yajuH/taittirIyam/saMhitA/bhaTTa-bhAskara-bhAShyam/3/5/?transliteration_target=oriya" />
    <link rel="alternate" hreflang="sa-Beng-t-sa-Beng-m0-assamese" href="https://vvasuki.github.io/vedAH/yajuH/taittirIyam/saMhitA/bhaTTa-bhAskara-bhAShyam/3/5/?transliteration_target=assamese" />
    <link rel="alternate" hreflang="sa-Beng" href="https://vvasuki.github.io/vedAH/yajuH/taittirIyam/saMhitA/bhaTTa-bhAskara-bhAShyam/3/5/?transliteration_target=bengali" />
    <link rel="alternate" hreflang="sa-Guru" href="https://vvasuki.github.io/vedAH/yajuH/taittirIyam/saMhitA/bhaTTa-bhAskara-bhAShyam/3/5/?transliteration_target=gurmukhi" />
    <link rel="alternate" hreflang="sa-Cyrl" href="https://vvasuki.github.io/vedAH/yajuH/taittirIyam/saMhitA/bhaTTa-bhAskara-bhAShyam/3/5/?transliteration_target=cyrillic" />
    <link rel="alternate" hreflang="sa-Sinh" href="https://vvasuki.github.io/vedAH/yajuH/taittirIyam/saMhitA/bhaTTa-bhAskara-bhAShyam/3/5/?transliteration_target=sinhala" />
    <link rel="alternate" hreflang="sa-Shar" href="https://vvasuki.github.io/vedAH/yajuH/taittirIyam/saMhitA/bhaTTa-bhAskara-bhAShyam/3/5/?transliteration_target=sharada" />
    <link rel="alternate" hreflang="sa-Brah" href="https://vvasuki.github.io/vedAH/yajuH/taittirIyam/saMhitA/bhaTTa-bhAskara-bhAShyam/3/5/?transliteration_target=brahmi" />
    <link rel="alternate" hreflang="sa-Modi" href="https://vvasuki.github.io/vedAH/yajuH/taittirIyam/saMhitA/bhaTTa-bhAskara-bhAShyam/3/5/?transliteration_target=modi" />
    <link rel="alternate" hreflang="sa-Tirh" href="https://vvasuki.github.io/vedAH/yajuH/taittirIyam/saMhitA/bhaTTa-bhAskara-bhAShyam/3/5/?transliteration_target=tirhuta_maithili" />
    <link rel="alternate" hreflang="sa-Latn-t-sa-Zyyy-m0-iso" href="https://vvasuki.github.io/vedAH/yajuH/taittirIyam/saMhitA/bhaTTa-bhAskara-bhAShyam/3/5/?transliteration_target=iso" />
      <link rel="alternate" hreflang="sa-Latn-t-sa-Zyyy-m0-iast" href="https://vvasuki.github.io/vedAH/yajuH/taittirIyam/saMhitA/bhaTTa-bhAskara-bhAShyam/3/5/?transliteration_target=iast" />
  </head>

  <body class="ma0 bg-near-white">
    


    
<header class="p-1 bg-yellow">
    <nav role="navigation">
      <div id="div_top_bar" class="row">
        <div class="col-md-3 justify-content-start">
          <a  href="/vedAH/" class="btn col border">
            <i class="fas fa-gopuram ">वेदे विश्वासटिप्पन्यः <br/> प्रपाठकः 5</i>
          </a>
        </div>
        <div id="div_top_bar_right" class="col-md-auto d-flex justify-content-center">
          ✍
          <select name="transliterationDropdown" size="1" onchange="module_transliteration.updateTransliteration()">
            <option value="devanagari" selected="">स</option>
            <option value="iso">ā</option>
            <option value="kannada">ಅ</option>
            <option value="malayalam">അ</option>
            <option value="telugu">క</option>
            <option value="tamil_superscripted">க²</option>
            <option value="tamil_extended">க</option>
            <option value="grantha">𑌅</option>
            <option value="gujarati">અ</option>
            <option value="oriya">ଅ</option>
            <option value="assamese">অস</option>
            <option value="bengali">অ</option>
            <option value="gurmukhi">ਅ</option>
            <option value="cyrillic">пу</option>
            <option value="sinhala">අ</option>
            <option value="sharada">𑆑𑇀𑆰</option>
            <option value="brahmi">𑀅</option>
            <option value="modi">𑘦𑘻𑘚𑘲</option>
            <option value="tirhuta_maithili">𑒁</option>
          </select>
          🗨:
          <select name="commentStyleDropdown" size="1" onchange="module_main.default.updateCommentStyleFromDropdown()">
            <option value="on">✔</option>
            <option value="hidden">✗</option>
          </select>
          <div><a  name="speakerButton" class="btn btn-secondary" onclick="module_main.default.handleSpeakToggle()">🎧️</a></div>
        </div>
        <div class="row col  d-flex justify-content-center">
          <a href="/full_search"  class="btn btn-secondary">🥽🔦</a>
          <div><a  name="previousPage" href="" class="btn btn-secondary">###<i class="fas fa-caret-left"></i></a></div>
          <div ><a name="nextPage" href="" class="btn btn-secondary"><i class="fas fa-caret-right"></i> ### </a></div>
        </div>
        <ul id="top-bar-right-custom" class="list-group list-group-horizontal">
        </ul>
      </div>
    </nav>
</header>

    
    <div class="row" name="contentRow">
      
      <aside class="col-md-3 card border " id="sidebar">
          <div id="fastSearch">
              <input id="searchInput" placeholder="शीर्षिकान्विष्यताम्"  tabindex="0">
          </div>
          <div id="sidebarTitle" class="card-title bg-light-gray border d-flex justify-content-between" >
          <a name="sidebarToggleLink" data-toggle="collapse" href="#sidebar_body" role="button" aria-expanded="true" aria-controls="sidebar_body" onclick="module_main.default.sidebarToggleHandler()">
            Menu <i class="fas fa-caret-down"></i></a>
        </div>
        <nav class="card-body p-0 collapse show" id="sidebar_body">
          <ul id="displayed_sidebar" class="list pl2 p-2 bg-yellow">
        </ul>
        </nav>
      </aside>
      <main class="col p-3" role="main">
        
<header class='border d-flex justify-content-between'>
    <h1 id="प्रपाठकः 5">प्रपाठकः 5</h1>
    
    <a id="editLink" class="btn btn-primary"  href="https://github.com/vvasuki/vedAH/edit/content/yajuH/taittirIyam/saMhitA/bhaTTa-bhAskara-bhAShyam/3/5.md"><i class="fas fa-edit"></i></a>
    
</header>
<article>
  <aside id="toc_card" class="card border ">
    <div id="toc_header" class="card-title border d-flex justify-content-between">
        <a data-toggle="collapse" href="#toc_body" role="button" aria-expanded="true" aria-controls="toc_body">
          What's in this page? <i class="fas fa-caret-down"></i> </a>
    </div>
    <div id="toc_body" class="card-body collapse p-0">
      
      <ul id="toc_ul" class="list p-0">
      </ul>
    </div>
  </aside>
  <div id="post_content">
  <h2 id="तततरयसहतय-ततयकणड-पञचम-परपठक-">तैत्तिरीयसंहितायां तृतीयकाण्डे पञ्चमः प्रपाठकः ॥</h2>
<h2 id="इषटशषभधनम"><em>इष्टिशेषाभिधानम्</em></h2>
<h2 id="अनवक-१--दरशपरणमसङगभतरमभणयषट">अनुवाकः १  दर्शपूर्णमासाङ्गभूतारम्भणीयेष्टिः</h2>
<p>१-३ त्रिष्टुप्  , ४ शक्वरी<br>
विश्वेदेवा ऋषयः</p>
<h3 id="मनतर">मन्त्रः</h3>
<p>पू॒र्णा प॒श्चादु॒त पू॒र्णा पु॒रस्ता॒दुन्म॑ध्य॒तᳶ पौ᳚र्णमा॒सी जि॑गाय ।<br>
तस्या᳚न्दे॒वा अधि॑ स॒व्ँवस॑न्त उत्त॒मे नाक॑ इ॒ह मा॑दयन्ताम् ।</p>
<h4 id="टक">टीका</h4>
<p>1दर्शपूर्णमासावारभमाणस्य द्वौ सारस्वतौ होमौ स्तः, तयोर्द्वे अनुवाक्ये द्वे याज्ये । तत्र प्रथमस्पानुवाक्या - पूर्णेति त्रिष्टुप् ॥ पूर्णा पूरिता पूर्णचन्द्रसंबन्धात् पञ्चदशी तिथिः (पूर्णेति स्थितिः) पूर्णेत्युच्यते । सा पश्चात् तिथेरन्ते पूर्णा, उत अपि च पुरस्तादादौ च पूर्णा, मध्यतश्च पूर्णा । तस्यां हि तिथौ सर्वसवितृकरणामनुप्रवेशेन भासमानाशेषमण्डलश्चन्द्रो भवति । यद्यपि परमार्थतः तिथ्यन्ते सर्वात्मना चन्द्रः पूर्यते । तथाप्युपलद्भयभिप्रायेणैवमुक्तं, आरम्भात्प्रभृति तस्यां मण्डलं पूर्णमुपलभामहे न तिथ्यन्तरवत् न्यूनमुपलभ्यते । &lsquo;वा दान्तशान्त&rsquo; इति ण्यन्तस्य पूर्णेति निपात्यते । एवं त्रिष्वपि कालेषु पूर्णचन्द्रोस्यामिति पूर्णमासी तिथिः । मसी परिमाणे, ण्यन्तात्क्विप् । मित्रः परिमितिहेतुः । मिमीतेर्वा असुनि माः, पूर्णश्चासौ माश्च पूर्णमाः, तस्येयं पौणर्मासी पञ्चदशी । यद्वा - पूर्णो मा अस्मिन्निति पूर्णमासः पर्वान्तः कर्मविशेषो वा । अच्समासान्तः । यद्वा - करणे घञ्, मासः चन्द्रः, तत्सम्बन्धिनी पौणर्मासी । उदात्तनिवृत्तिस्वरेण ङीप उदात्तत्वम् । सा उज्जिगाय उज्जयत्यन्याः तिथीः । उत्कृष्टा भवतीति यावत् । छान्दसे लिटि &lsquo;सन् लिटोर्जेः&rsquo; इति कुत्वम् । तस्यां तादृश्यां देवा अधिसंवसन्त एकीभूय वर्तमाना उत्तमे उद्गततमे नाके सुखैकरूपे इहास्मिन् लोके मादयन्ताम् । मद तृप्तियोगे, चौरादिकः, उत्तमशब्द उञ्छादिरन्तोदात्तः ॥</p>
<h3 id="मनतर-1">मन्त्रः</h3>
<p>यत्ते॑ दे॒वा अद॑धुर्भाग॒धेय॒ममा॑वास्ये स॒व्ँवस॑न्तो महि॒त्वा ।<br>
सा नो॑ य॒ज्ञम्पि॑पृहि विश्ववारे र॒यिन्नो॑ धेहि सुभगे सु॒वीर᳚म् ।</p>
<h4 id="टक-1">टीका</h4>
<p>2अथ द्वितीयस्य याज्या - यत्ते इति त्रिष्टुप् ॥ हे अमावास्ये ते तव देवाः भागधेयं इमं होमं यत् यस्मात् अदधुः दत्तवन्तः । अमा सह सूर्याचन्द्रमसावस्यां संवसत इत्यमावास्या । &lsquo;अमावस्यदन्यतरस्याम्&rsquo; इति निपात्यते, पादादित्वादामन्त्रिताद्युदात्तत्वम् । देवा विशेष्यन्ते - संवसन्तः संभूयैकत्र वसन्तमहित्वा तव माहात्म्येन । यस्मात्तव भागमिमं होममदधुः, तस्मात् हे विश्ववारे विश्वकालवति विश्वैर्वा वरणीये सा तादृशी देवैर्दत्तभागा नोस्माकमिमं यज्ञं होमात्मकं पिपृहि पूरय कामैः, पालय वा । पॄ पालनपूर्णयोः, शपः श्लुः, धातोर्ह्रस्वत्वम्, अभ्यासस्य चेत्वम् । यद्वा - पृ प्रीतौ, प्रीत्या गृहाणेत्यर्थः । महित्वशब्दात्तृतीयैकवचनस्याजादेशः । किंच - हे सुभगे कल्याणधने अनेन हविषा प्रीता त्वं नः अस्मभ्यं रयिं धनं सुवीरं कल्याणवीरयुक्तं धेहि धनं देहीति । &lsquo;वीरवीर्यौ च` इत्युत्तर पदात्तत्वम् ॥</p>
<h3 id="मनतर-2">मन्त्रः</h3>
<p>नि॒वेश॑नी स॒ङ्गम॑नी॒ वसू॑ना॒व्ँविश्वा॑ रू॒पाणि॒ वसू᳚न्यावे॒शय॑न्ती ।</p>
<ul>
<li>{स॒ह॒स्र॒पो॒षꣳ सु॒भगा॒ ररा॑णा॒ सा न॒ आ ग॒न्वर्च॑सा [1]  स॒व्ँवि॒दा॒ना - संयुक्तमन्त्रः}<br>
स॒ह॒स्र॒पो॒षꣳ सु॒भगा॒ ररा॑णा॒ सा न॒ आ ग॒न्वर्च॑सा सव्ँविदा॒ना ।</li>
</ul>
<h4 id="टक-2">टीका</h4>
<p>3अथ द्वितीयस्यानुवाक्या - निवेशनीति त्रिष्टुप् । निवेशनी वसूनाम्, निविशते वसूनि यस्यां तादृशी, संगमनी संगच्छन्ती वसून्यनया तादृशशीलया विश्वानि च रूपाणि यानि रूपवन्ति वसूनि तानि आवेशयन्ती अस्मात्प्रत्युत्कर्षन्ती सहस्नपोषं सहस्रपुष्टियुक्तं यथा तथा रराण ददातु । रातेर्व्यत्ययेनात्मनेपदम्, शपः श्लुः । सुभगा शोभनधना सा तादृशी सती अमावास्या नोस्मान् आगन् आगच्छतु वर्चसा दीप्त्या उपलक्षिता संविदाना सम्यग्जानती । &lsquo;समो गमृच्छि&rsquo; इत्यात्मनेपदम्, गमेश्छान्दसे लङि शपो लुक्, &lsquo;मो नो धातोः&rsquo; ॥</p>
<h3 id="मनतर-3">मन्त्रः</h3>
<p>अग्नी॑षोमौ प्रथ॒मौ वी॒र्ये॑ण॒ वसू᳚न्रु॒द्राना॑दि॒त्यानि॒ह जि॑न्वतम् ।<br>
मा॒ध्यꣳ हि पौ᳚र्णमा॒सञ्जु॒षेथा॒म्ब्रह्म॑णा वृ॒द्धौ सु॑कृ॒तेन॑ सा॒तावथा॒स्मभ्यꣳ॑ स॒हवी॑राꣳ र॒यिन्नि य॑च्छतम् ।</p>
<h4 id="टक-3">टीका</h4>
<p>4अथ प्रथमस्य याज्या - अग्नीषोमावित्यतिशक्वरी पञ्चपदा ॥ हे अग्नीषोमौ युवां प्रथमौ प्रधानौ वीर्येणात्मीयेन बलेन वसून् रुद्रानादित्यान् च इहास्मिन् कर्माणि जिन्वतं प्रीणयतम् । जिवि प्रीणने, इदित्वान्नुम् । माध्यं मध्यभावं सर्वदेवसाधारणं मध्यस्थमित्यर्थः । पौर्णमासं पौर्णमास्यां भवमिदं हविः जुषेथां ततो ब्रह्मणाऽनेन अन्नेन वृद्धौ सुकृतेन शोभनकर्मणा सातौ संसक्तौ । &lsquo;सुपमानात्कः&rsquo; इति सुकृतशब्दोन्तोदात्तः । अथानन्तरमस्मभ्यं सहवीरां विक्रान्तपुरुषसहितां रयिं धनं नियच्छतं नियमेन दत्तम् ॥</p>
<h3 id="सयकतमनतर">संयुक्तमन्त्रः</h3>
<p>आ॒दि॒त्याश्चाङ्गि॑रसश्चा॒ग्नीनाद॑धत॒ ते द॑र्शपूर्णमा॒सौ प्रैफ्स॒न्तेषा॒मङ्गि॑रसा॒न्निरु॑प्तꣳ ह॒विरासी॒दथा॑दि॒त्या ए॒तौ होमा॑वपश्य॒न्ताव॑जुहवु॒स्ततो॒ वै ते द॑र्शपूर्णमा॒सौ [2]  पूर्व॒ आल॑भन्त दर्शपूर्णमा॒सावा॒लभ॑मान ए॒तौ होमौ॑ पु॒रस्ता᳚ज्जुहुयाथ्सा॒ख्षादे॒व द॑र्शपूर्णमा॒सावा ल॑भते</p>
<h3 id="मनतर-4">मन्त्रः</h3>
<p>आ॒दि॒त्याश्चाङ्गि॑रसश्चा॒ग्नीनाऽद॑धत  ।<br>
ते द॑र्शपूर्णमा॒सौ प्रैफ्सन्न्॑ ।</p>
<h4 id="टक-4">टीका</h4>
<p>5अथैनयोर्हेमयोर्ब्राह्मणम् - आदित्याश्चाङ्गिरसश्चाग्नीनादधत, दर्शपूर्णमासौ प्राप्तुं प्रारब्धुमैच्छन् । &lsquo;आप्ज्ञप्यृधाम्&rsquo; इतीत्वम् ।</p>
<h3 id="मनतर-5">मन्त्रः</h3>
<p>तेषा॒मङ्गि॑रसा॒न्निरु॑प्तꣳ  ह॒विरासी᳚त् ।</p>
<h4 id="टक-5">टीका</h4>
<p>तेषां मध्ये अङ्गिरसां निरुप्तमासीद्धविः । अहुत्वैव सारस्वतौ होमौ हविरुप्तवन्तः । दर्शपूर्णमासस्थानीयत्वादेतयोः होमयोर्दर्शपूर्णमासशब्दौ कर्मप्रवचनौ । तत्र दृशिरयं ज्ञानमात्रे वर्तते ।</p>
<h3 id="मनतर-6">मन्त्रः</h3>
<p>अथा॑दि॒त्या ए॒तौ होमा॑वपश्य॒न्ताव॑जुहवुः ।<br>
ततो॒ वै ते द॑र्शपूर्णमा॒सौ  पूर्व॒ आऽल॑भन्त  ।<br>
द॒र्॒श॒पू॒र्ण॒मा॒सावा॒लभ॑मान ए॒तौ होमौ॑ पु॒रस्ता᳚ज्जुहुयात्   ।<br>
सा॒ख्षादे॒व द॑र्शपूर्णमा॒सावा ल॑भते  ।</p>
<h4 id="टक-6">टीका</h4>
<p>अथादृष्टार्थः &lsquo;पश्यार्थैश्चानालोचने&rsquo; इत्यालोचनेन न गृह्यते, अस्ति चेति तु केवलं ज्ञायते । अधिकरणे सन्तन्यते दिनेदिने चाप्यते तं सन्ततमुत्तरार्धमासः आत्मलाभत्वात्तदनुविधायिनोः तदपेक्षे आनुलोम्यप्रतिलोम्ये । विपर्ययलक्षणेत्येके । पूर्णमासो व्याख्यातः ॥</p>
<h3 id="सयकतमनतर-1">संयुक्तमन्त्रः</h3>
<p>ब्रह्मवा॒दिनो॑ वदन्ति॒ स त्वै द॑र्शपूर्णमा॒सावा ल॑भेत॒ य ए॑नयोरनुलो॒मञ्च॑ प्रतिलो॒मञ्च॑ वि॒द्यादित्य॑मावा॒स्या॑या ऊ॒र्ध्वन्तद॑नुलो॒मम्पौ᳚र्णमा॒स्यै प्र॑ती॒चीन॒न्तत्प्र॑तिलो॒मय्ँयत्पौ᳚र्णमा॒सीम्पूर्वा॑मा॒लभे॑त प्रतिलो॒ममे॑ना॒वा ल॑भेता॒मुम॑प॒ख्षीय॑माण॒मन्वप॑ [3]  ख्षी॒ये॒त॒ सा॒र॒स्व॒तौ होमौ॑ पु॒रस्ता᳚ज्जुहुयादमावा॒स्या॑ वै सर॑स्वत्यनुलो॒ममे॒वैना॒वा ल॑भते॒ऽमुमा॒प्याय॑मान॒मन्वा प्या॑यत</p>
<h3 id="मनतर-7">मन्त्रः</h3>
<p>ब्र॒ह्म॒वा॒दिनो॑ वदन्ति ।</p>
<p>स त्वै द॑र्शपूर्णमा॒सावा ल॑भेत  ।</p>
<h4 id="टक-7">टीका</h4>
<p>6ब्रह्मवादिन इत्यादि ॥ तुशब्दोनुलोमविदन्येभ्यो व्यावर्तयति अत्रायं यज्ञात्मनः औत्तरस्मादर्धमासात् प्रतिपत्प्तभृति सन्ततं सन्तन्यते दिनेदिने चाप्यते तं सन्ततमुत्तरार्धमासे आगते आलभते न विकरोति । ततस्तं कालेकाले आगते यजते तत्र मध्यात् पूर्वपर्वसन्धौ भूयिष्ठस्योत्तरार्धमासस्य तस्मन्नह्नि यागः कर्तव्यः, अन्यथोत्तरेद्युः ।</p>
<h3 id="मनतर-8">मन्त्रः</h3>
<p>य ए॑नयोरनुलो॒मञ्च॑ प्रतिलो॒मञ्च॑  वि॒द्यादिति॑ ।</p>
<h4 id="टक-8">टीका</h4>
<p>एतयोश्चन्द्राधीनात्मलाभत्वात्तदनुविधायनोः तदपेक्षे आनुलोम्यप्रातिलोम्ये ।</p>
<h3 id="मनतर-9">मन्त्रः</h3>
<p>अ॒मा॒वा॒स्या॑या ऊ॒र्ध्वन्तद॑नुलो॒मम् ।</p>
<p>पौ॒र्ण॒मा॒स्यै प्र॑ती॒चीन॒न्तत्प्र॑तिलो॒मम् ।</p>
<p>यत्पौ᳚र्णमा॒सीम्पूर्वा॑मा॒लभे॑त ।<br>
प्र॒ति॒लो॒ममे॑ना॒वा ल॑भेत ।</p>
<h4 id="टक-9">टीका</h4>
<p>तत्रामावास्यायाः परस्तादूर्ध्वं उपर्युपर्युपचीयमानस्वस्वरूपं चन्द्रस्यावस्थानं यज्ञस्य तु विपरीतं तत्प्रतिलोमं भवती, ततश्च यदि पौर्णमासीं पूर्वामालभेत प्रतिलोममेनावालभेत प्राप्नुयात् तदानीं हि चन्द्रोपचीयते यज्ञ उपचीयते इति प्रतिलोमत्वम् ।</p>
<h3 id="मनतर-10">मन्त्रः</h3>
<p>अ॒मुम॑प॒ख्षीय॑माण॒मन्वप॑ ख्षीयेत ।</p>
<h4 id="टक-10">टीका</h4>
<p>ततश्चामुं चन्द्रमपक्षीयमाणमनु यज्ञोप्यपक्षीयेत । अमावास्योपक्रमे तु नायं दोषः, तदानीं हि चन्द्रोप्युपचीयते यज्ञोपीत्यनुलोमत्वम् । &lsquo;अच्प्रत्यन्ववपूर्वात् ' इत्युभयत्राच्प्रत्ययस्समासान्तः । तर्ह्यमावास्यैव पूर्वमारभ्यताम् । नैवं शक्यम् । यथोक्तमाचार्येण - &lsquo;अथेमौ दर्शपूर्णमासौ&rsquo; पौर्णमास्युपक्रमावमावास्यासंस्थावाचार्या ब्रुवते ।
तत्रोदाहरन्ति - ऊर्ध्वं मध्यरात्रात्पौणर्मास्याः चन्द्रमाः पूर्यते स एतं चापररात्रं पूर्णो भवति सर्वं चाहरुत्तरस्याश्च रात्रेरा मध्यरात्रात् । अथामावास्याया उपवसथीयेऽह्नि ऊर्ध्वं मध्याह्नरात्राच्चन्द्रमसमादित्यौ रेतस एतं चापराह्णे उपरब्धो भवति सर्वां च रात्रिमुत्तरस्य चाह्न आ मध्यन्दिनात् एवं सन्धिमभियजेतेति । रात्रिर्हि पौर्णमास्यां संशुद्धमाभाति अहरमावास्यायां द्वे पौर्णमास्यौ द्वे अमावास्ये पूर्वां पूर्वां पौर्णमसीमुत्तरामुत्तराममावास्यां, या पूर्वा पौणर्मासी साऽनुमतिः, योत्तरा सा राका, या पूवाऽमावास्या सा सिनीवाली, योत्तरा सा कुहूरित्येवमुपक्रमाणि च कर्माणि शुक्लादयः चार्धमासाः&rsquo; इति ।</p>
<h3 id="मनतर-11">मन्त्रः</h3>
<p>सा॒र॒स्व॒तौ होमौ॑ पु॒रस्ता᳚ज्जुहुयात् ।</p>
<h4 id="टक-11">टीका</h4>
<p>एवं पौर्णमास्युपक्रमत्वे प्रातिलोम्यं प्रसक्तं तत्परिहारार्थमाह - सारस्वतावित्यादि ।</p>
<h3 id="मनतर-12">मन्त्रः</h3>
<p>अ॒मा॒वा॒स्या॑ वै सर॑स्वत्यनुलो॒ममे॒वैना॒वा ल॑भते ।<br>
अ॒मुमा॒प्याय॑मान॒मन्वाप्या॑यते ।</p>
<h4 id="टक-12">टीका</h4>
<p>अमावास्या अमावास्यास्थानीया । सरस्वत्याः प्रथमयागात्पौर्णमास्युपक्रमदोषाप्रसंगः ॥</p>
<h3 id="सयकतमनतर-2">संयुक्तमन्त्रः</h3>
<p>आग्नावैष्ण॒वमेका॑दशकपालम्पु॒रस्ता॒न्निर्व॑पे॒थ्सर॑स्वत्यै च॒रुꣳ सर॑स्वते॒ द्वाद॑शकपाल॒य्ँयदा᳚ग्ने॒यो भव॑त्य॒ग्निर्वै य॑ज्ञमु॒खय्ँय॑ज्ञमु॒खमे॒वर्द्धि॑म्पु॒रस्ता᳚द्धत्ते॒ यद्वै᳚ष्ण॒वो भव॑ति य॒ज्ञो वै विष्णु॑र्य॒ज्ञमे॒वारभ्य॒ प्र त॑नुते॒ सर॑स्वत्यै च॒रुर्भ॑वति॒ सर॑स्वते॒ द्वाद॑शकपालोऽमावा॒स्या॑ वै सर॑स्वती पू॒र्णमा॑स॒स्सर॑स्वा॒न्तावे॒व सा॒ख्षादा र॑भत ऋ॒ध्नोत्या᳚भ्या॒न्द्वाद॑शकपाल॒स्सर॑स्वते भवति मिथुन॒त्वाय॒ प्रजा᳚त्यै मिथु॒नौ गावौ॒ दख्षि॑णा॒ समृ॑द्ध्यै ॥ [4]</p>
<h3 id="मनतर-13">मन्त्रः</h3>
<p>आ॒ग्ना॒वै॒ष्ण॒वमेका॑दशकपालम् पु॒रस्ता॒न्निर्व॑पेत् ।<br>
सर॑स्वत्यै च॒रुꣳ सर॑स्वते॒ द्वाद॑शकपालम् ।</p>
<p>यदा᳚ग्ने॒यो भव॑ति  ।<br>
अ॒ग्निर्वै य॑ज्ञमु॒खय्ँय॑ज्ञमु॒खमे॒वर्द्धि॑म्पु॒रस्ता᳚द्धत्ते ।</p>
<p>यद्वै᳚ष्ण॒वो भव॑ति ।<br>
य॒ज्ञो वै विष्णु॑र्य॒ज्ञमे॒वारभ्य॒ प्र त॑नुते ।<br>
सर॑स्वत्यै च॒रुर्भ॑वति ।<br>
सर॑स्वते॒ द्वाद॑शकपालः ।<br>
अ॒मा॒वा॒स्या॑ वै सर॑स्वती , पू॒र्णमा॑स॒स्सर॑स्वा॒न् , तावे॒व सा॒ख्षादा र॑भते ।<br>
ऋ॒ध्नोत्या᳚भ्याम्  ।<br>
द्वाद॑शकपाल॒स्सर॑स्वते भवति मिथुन॒त्वाय॒ प्रजा᳚त्यै
मिथु॒नौ गावौ॒ दख्षि॑णा॒ समृ॑द्ध्यै ॥ [4]</p>
<h4 id="टक-13">टीका</h4>
<p>7आग्नावैष्णवमित्यादि ॥ साक्षादारभते इति । अन्वारम्भणीयेयमिति त्रीण्येतानिहवींषि । मिथुनौ गावौ स्त्रीपुंसौ । गतमन्यत् ॥</p>
<p>इति तृतीये पञ्चमे प्रथमोनुवाकः ॥</p>
<h2 id="अनवक-२-समकबरहमतववध">अनुवाकः २ सौमिकब्रह्मत्वविधिः</h2>
<p>विश्वेदेवा ऋषयः</p>
<h3 id="सयकतमनतर-3">संयुक्तमन्त्रः</h3>
<p>ऋष॑यो॒ वा इन्द्र॑म्प्र॒त्यख्ष॒न्नाप॑श्य॒न्तव्ँवसि॑ष्ठᳶ प्र॒त्यख्ष॑म्पश्य॒थ्सो᳚ऽब्रवी॒द्ब्राह्म॑णन्ते वख्ष्यामि॒ यथा॒ त्वत्पु॑रोहिताᳶ प्र॒जाᳶ प्र॑जनि॒ष्यन्तेऽथ॒ मेत॑रेभ्य॒ ऋषि॑भ्यो॒ मा प्र वो॑च॒ इति॒ तस्मा॑ ए॒तान्थ्स्तोम॑भागानब्रवी॒त्ततो॒ वसि॑ष्ठपुरोहिताᳶ प्र॒जाᳶ प्राजा॑यन्त॒ तस्मा᳚द्वासि॒ष्ठो ब्र॒ह्मा का॒र्य॑ᳶ प्रैव जा॑यते</p>
<h3 id="मनतर-14">मन्त्रः</h3>
<p>ऋष॑यो॒ वा इन्द्र॑म्प्र॒त्यख्ष॒न्नाप॑श्यन् ।<br>
तव्ँवसि॑ष्ठᳶ प्र॒त्यख्ष॑म्पश्यत् ।<br>
सो᳚ऽब्रवीत् ।<br>
ब्राह्म॑णन्ते वख्ष्यामि ।<br>
यथा॒ त्वत्पु॑रोहिताᳶ प्र॒जाᳶ प्र॑जनि॒ष्यन्ते ।</p>
<h4 id="टक-14">टीका</h4>
<p>1ऋषयो वा इत्यादि ॥ ब्रह्मैव ब्राह्मणम् । जातावेकवचनम् । ब्राह्मणमन्त्रांस्तव वक्ष्यामीति । यद्वा - ब्रह्मत्वसाधनं ब्राह्मणं ज्ञानं तद्वक्ष्यामि । शान्तिकादिकर्तृत्वसामान्यात् पुरोहितशब्देन ब्रह्मोच्यते । शान्तिकादिषु पुरस्तान्निधीयते स्थाप्यते इति । &lsquo;त्वं पुरोहितो ब्रह्म यासां तादृश्यः प्रजाः प्रजनिष्यन्ते येन तादृशं तव ब्राह्मणं ब्रह्मत्वप्रदं ज्ञानं मन्त्रजातं वा ते वक्ष्यामि ।</p>
<h3 id="मनतर-15">मन्त्रः</h3>
<p>अथ॒ मेत॑रेभ्य॒ ऋषि॑भ्यो॒ मा प्र वो॑च॒ इति॑ ।</p>
<h4 id="टक-15">टीका</h4>
<p>एतत्त्वमितरेभ्यः ऋषिभ्यो मा प्रवोचः इति वसिष्ठमब्रवीदिन्द्रः ।</p>
<h3 id="मनतर-16">मन्त्रः</h3>
<p>तस्मा॑ ए॒तान्थ्स्तोम॑भागानब्रवीत्  ।</p>
<h4 id="टक-16">टीका</h4>
<p>उक्त्वा च तस्मै वसिष्ठाय एतान् स्तोमभागान् &lsquo;रश्मिरसि&rsquo; इत्यादीन् अब्रवीत् ।</p>
<h3 id="मनतर-17">मन्त्रः</h3>
<p>ततो॒ वसि॑ष्ठपुरोहिताᳶ प्र॒जाᳶ प्राजा॑यन्त ।</p>
<h4 id="टक-17">टीका</h4>
<p>ततो वसिष्ठपुरोहिताः वासिष्ठकाः प्रजाः प्राजायन्त ।</p>
<h3 id="मनतर-18">मन्त्रः</h3>
<p>तस्मा᳚द्वासि॒ष्ठो ब्र॒ह्मा का॒र्य॑ᳶ प्रैव जा॑यते ।</p>
<h4 id="टक-18">टीका</h4>
<p>तस्माद्वासिष्ठो ब्रह्मा कार्यः स्तोमभागान्विद्यादिति सामर्थ्याद्गम्यते तेन प्रैव जायते यजमानः । वसिष्ठशब्दादृष्यण् ।</p>
<p>अत्रायं प्रयोगक्रमः - यत्राह ब्रह्मन् स्तोष्यामः प्रशास्तरिति तद्ब्रह्म प्रसौति &lsquo;देव सवितः&rsquo; इत्येतां प्रतिपदमुक्त्वा &lsquo;रश्मिरसि क्षयाय त्वा क्षयं जिन्व&rsquo; इति एतस्यानुवाकस्य एकैकमुपादाय प्रसौति । एवमेव प्रसवद्वादशभिः अग्निष्टोमं प्रसौति, त्रयोदशभिरत्यग्निष्टोमं, पञ्चदशभिरुक्थ्यं, षोडशभिष्षोडशिनम्, सप्तदशभिर्वाजपेयम्, एकोनत्रिंशताऽतिरात्रम्, सर्वैरप्तोर्यामम् । यत्र राथन्तराय सन्धये सर्पन्ति तदाह - &lsquo;वसुकोसि वेषश्रिरसि वस्यष्टिरसि&rsquo; इति । एवमेव प्रसौत्याप्तोर्यामादिति । यज्ञस्य स्तोमानां तेजोभागाः स्तोमभागाः । उक्तं च - &lsquo;बृहस्पतिर्वा एतद्यज्ञस्य तेजस्समभरद्यत्स्तोमभागाः&rsquo; इति । दासीभारादीत्वात्पूर्वपदप्रकृतिस्वरत्वम् ॥</p>
<h3 id="सयकतमनतर-4">संयुक्तमन्त्रः</h3>
<p>र॒श्मिर॑सि॒ ख्षया॑य त्वा॒ ख्षय॑ञ्जि॒न्वेति॑ [5] आ॒ह॒ दे॒वा वै ख्षयो॑ दे॒वेभ्य॑ ए॒व य॒ज्ञम्प्राह॒ प्रेति॑रसि॒ धर्मा॑य त्वा॒ धर्म॑ञ्जि॒न्वेत्या॑ह मनु॒ष्या॑ वै धर्मो॑ मनु॒ष्ये᳚भ्य ए॒व य॒ज्ञम्प्राहान्वि॑तिरसि दि॒वे त्वा॒ दिव॑ञ्जि॒न्वेत्या॑है॒भ्य ए॒व लो॒केभ्यो॑ य॒ज्ञम्प्राह॑ विष्ट॒म्भो॑ऽसि॒ वृष्ट्यै᳚ त्वा॒ वृष्टि॑ञ्जि॒न्वेत्या॑ह॒ वृष्टि॑मे॒वाव॑ [6]  रु॒न्द्धे</p>
<h3 id="मनतर-19">मन्त्रः</h3>
<p>र॒श्मिर॑सि॒ ख्षया॑य त्वा॒ ख्षय॑ञ्जि॒न्वेत्या॑ह ।<br>
दे॒वा वै ख्षयो॑ दे॒वेभ्य॑ ए॒व य॒ज्ञम्प्राह ।<br>
प्रेति॑रसि॒ धर्मा॑य त्वा॒ धर्म॑ञ्जि॒न्वेत्या॑ह ।<br>
मनु॒ष्या॑ वै धर्मो॑ मनु॒ष्ये᳚भ्य ए॒व य॒ज्ञम्प्राह ।<br>
अन्वि॑तिरसि दि॒वे त्वा॒ दिव॑ञ्जि॒न्वेत्या॑ह  ।<br>
ए॒भ्य ए॒व लो॒केभ्यो॑ य॒ज्ञम्प्राह॑ ।<br>
वि॒ष्ट॒म्भो॑ऽसि॒ वृष्ट्यै᳚ त्वा॒ वृष्टि॑ञ्जि॒न्वेत्या॑ह।<br>
वृष्टि॑मे॒वाव॑ रुन्द्धे ।</p>
<h4 id="टक-19">टीका</h4>
<p>2-5इदानीं मन्त्रपदानि व्याचष्टे - रश्मिरसीत्यादि ॥ क्षयति निवसत्यस्मिन्विश्वमिति गतम् ॥</p>
<h3 id="मनतर-20">मन्त्रः</h3>
<p>प्र॒वास्य॑नु॒वासीत्या॑ह मिथुन॒त्वाय॑ ।</p>
<h4 id="टक-20">टीका</h4>
<p>6-7प्रवाऽस्यनुवाऽसीति द्वयोर्ग्रहणम् ॥</p>
<h3 id="सयकतमनतर-5">संयुक्तमन्त्रः</h3>
<p>उशिग॑सि॒ वसु॑भ्यस्त्वा॒ वसू᳚ञ्जि॒न्वेत्या॑हा॒ष्टौ वस॑व॒ एका॑दश रु॒द्रा द्वाद॑शादि॒त्या ए॒ताव॑न्तो॒ वै दे॒वास्तेभ्य॑ ए॒व य॒ज्ञम्प्राहौजो॑ऽसि पि॒तृभ्य॑स्त्वा पि॒तॄञ्जि॒न्वेत्या॑ह दे॒वाने॒व पि॒तॄननु॒ सन्त॑नोति॒ तन्तु॑रसि प्र॒जाभ्य॑स्त्वा प्र॒जा जि॑न्व [7]  इत्या॑ह पि॒तॄने॒व प्र॒जा अनु॒ सन्त॑नोति पृतना॒षाड॑सि प॒शुभ्य॑स्त्वा प॒शूञ्जि॒न्वेत्या॑ह</p>
<h3 id="मनतर-21">मन्त्रः</h3>
<p>उ॒शिग॑सि॒ वसु॑भ्यस्त्वा॒ वसू᳚ञ्जि॒न्वेत्या॑ह ।<br>
अ॒ष्टौ वस॑व॒ एका॑दश रु॒द्रा द्वाद॑शादि॒त्या ए॒ताव॑न्तो॒ वै दे॒वाः  ।<br>
तेभ्य॑ ए॒व य॒ज्ञम्प्राह  ।<br>
ओजो॑ऽसि पि॒तृभ्य॑स्त्वा पि॒तॄञ्जि॒न्वेत्या॑ह  ।<br>
दे॒वाने॒व पि॒तॄननु॒ सन्त॑नोति ।<br>
तन्तु॑रसि प्र॒जाभ्य॑स्त्वा प्र॒जा जि॑न्वेत्या॑ह ।<br>
पि॒तॄने॒व प्र॒जा अनु॒ सन्त॑नोति ।<br>
पृतना॒षाड॑सि प॒शुभ्य॑स्त्वा प॒शूञ्जि॒न्वेत्या॑ह ।</p>
<h4 id="टक-21">टीका</h4>
<p>8-10उशिगसीत्यादीनां त्रयाणां वस्वादिमन्त्राणां ग्रहणम् । तदाह - अष्टौ वसव इत्यादि । देवानेवेत्यादि । स्थापयति ॥</p>
<h3 id="मनतर-22">मन्त्रः</h3>
<p>प्र॒जा ए॒व प॒शूननु॒ सन्त॑नोति ।</p>
<h4 id="टक-22">टीका</h4>
<p>11प्रजा एवेति ॥ पितॄणामनन्तरं प्रजास्सन्तनोति, प्रजानां पशून् सन्तनोति ॥</p>
<h3 id="सयकतमनतर-6">संयुक्तमन्त्रः</h3>
<p>रे॒वद॒स्योष॑धीभ्य॒स्त्वौष॑धीर्जि॒न्वेत्या॒हौष॑धीष्वे॒व प॒शून्प्रति॑ ष्ठापयत्यभि॒जिद॑सि यु॒क्तग्रा॒वेन्द्रा॑य॒ त्वेन्द्र॑ञ्जि॒न्वेत्या॑हा॒भिजि॑त्यै</p>
<h3 id="मनतर-23">मन्त्रः</h3>
<p>रे॒वद॑सि , ओष॑धीभ्य॒स्त्वा, ओष॑धीर्जि॒न्वेत्या॑ह  ।<br>
ओष॑धीष्वे॒व प॒शून्प्रति॑ ष्ठापयति ।<br>
अ॒भि॒जिद॑सि यु॒क्तग्रा॒वेन्द्रा॑य॒ त्वा ।<br>
इन्द्र॑ञ्जि॒न्वेत्या॑हा॒भिजि॑त्यै  ।</p>
<h4 id="टक-23">टीका</h4>
<p>12-13रेवदसीत्यादि ॥ गतम् ॥</p>
<h3 id="सयकतमनतर-7">संयुक्तमन्त्रः</h3>
<p>अधि॑पतिरसि प्रा॒णाय॑ त्वा प्रा॒णम् [8]  जि॒न्वेत्या॑ह प्र॒जास्वे॒व प्रा॒णान्द॑धाति त्रि॒वृद॑सि प्र॒वृद॒सीत्या॑ह मिथुन॒त्वाय॑</p>
<h3 id="मनतर-24">मन्त्रः</h3>
<p>अधि॑पतिरसि प्रा॒णाय॑ त्वा प्रा॒णञ्जि॑न्वेत्या॑ह ।<br>
प्र॒जास्वे॒व प्रा॒णान्द॑धाति ।<br>
त्रि॒वृद॑सि प्र॒वृद॒सीत्या॑ह मिथुन॒त्वाय॑ ।</p>
<h4 id="टक-24">टीका</h4>
<p>14-16अधिपतिरसीत्यादि ॥ चतुर्णां प्राणादिमन्त्राणां ग्रहणम् । प्राणानिति । प्राणापानचक्षुश्रोत्राणि । मिथुनत्वायेति &lsquo;तासु त्रिवृदसीत्येव मिथुनमदधात्&rsquo; इति दर्शनात् ॥</p>
<h3 id="सयकतमनतर-8">संयुक्तमन्त्रः</h3>
<p>सꣳरो॒हो॑ऽसि नीरो॒हो॑ऽसीत्या॑ह॒ प्रजा᳚त्यै वसु॒को॑ऽसि॒ वेष॑श्रिरसि॒ वस्य॑ष्टिर॒सीत्या॑ह॒ प्रति॑ष्ठित्यै ॥ [9]</p>
<h3 id="मनतर-25">मन्त्रः</h3>
<p>स॒ꣳ॒रो॒हो॑ऽसि  नीरो॒हो॑ऽसीत्या॑ह॒ प्रजा᳚त्यै ।<br>
व॒सु॒को॑ऽसि ।<br>
वेष॑श्रिरसि॒ वस्य॑ष्टिर॒सीत्या॑ह॒ प्रति॑ष्ठित्यै ॥</p>
<h4 id="टक-25">टीका</h4>
<p>17-21संरोहोसीत्यादीनां चतुर्णां प्रजननमन्त्राणां ग्रहणम् । &lsquo;तास्संरोहोसि नीरोहोसीत्येव प्राजनयत्&rsquo; इति दर्शनात् । प्रतिष्ठित्या इति । &lsquo;प्रजा एव प्रजाता एषु लोकेषु प्रतिष्ठापयति&rsquo; इति । &lsquo;तादौ च&rsquo; इति गतेः प्रकृतिस्वरत्वम् ॥</p>
<p>इति तृतीये पञ्चमे द्वितीयोनुवाकः ॥</p>
<h2 id="अनवक-३--वषणवतकरम">अनुवाकः ३  विष्ण्वतिक्रमाः</h2>
<p>विश्वेदेवा ऋषयः</p>
<h3 id="सयकतमनतर-9">संयुक्तमन्त्रः</h3>
<p>अ॒ग्निना॑ दे॒वेन॒ पृत॑ना जयामि गाय॒त्रेण॒ छन्द॑सा त्रि॒वृता॒ स्तोमे॑न रथन्त॒रेण॒ साम्ना॑ वषट्का॒रेण॒ वज्रे॑ण पूर्व॒जान्भ्रातृ॑व्या॒नध॑रान्पादया॒म्यवै॑नान्बाधे॒ प्रत्ये॑नान्नुदे॒ऽस्मिन्ख्षये॒ऽस्मिन्भू॑मिलो॒के यो᳚ऽस्मान्द्वेष्टि॒ यञ्च॑ व॒यन्द्वि॒ष्मो विष्णो॒ᳵ क्रमे॒णात्ये॑नान्क्रामा॒मि</p>
<h3 id="मनतर-26">मन्त्रः</h3>
<p>अ॒ग्निना॑ दे॒वेन॒ पृत॑ना जयामि गाय॒त्रेण॒ छन्द॑सा ..</p>
<p>त्रि॒वृता॒ स्तोमे॑न रथन्त॒रेण॒ साम्ना॑ वषट्का॒रेण॒ वज्रे॑ण पूर्व॒जान् भ्रातृ॑व्या॒नध॑रान्पादयामि ।</p>
<h4 id="टक-26">टीका</h4>
<p>1अग्निना देवेनेत्याद्या अभिचारादिः । संवत्सरमेतैः क्रमैः क्रमेत - अग्निना देवेन पृतनाः परसेनाः जयामि अभिभवामि गायत्रेण छन्दसा । गायत्र्येव गायत्रं, &lsquo;नपुंसके स्वार्थ उपसंख्यानम्&rsquo; इत्यण् । त्रिवृता स्तोमेन नवस्तोत्रीयेण स्तोमेन त्र्यवयवास्तिस्रो वृत्तयः यस्य इति त्रिवृत्, त्रिचक्रादित्वादुत्तरपदान्तोदात्तत्वम् । रथन्तरेण साम्ना &lsquo;अभी त्वा शूर नोनुमः&rsquo; इत्येतद्योनिना वषट्कारेणायुधेन अग्निप्रसादेन गायत्र्यादिभिस्साधनभूतैर्जयामि पूर्वजान् प्रथमजान् भ्रातृव्यान् शत्रून् । &lsquo;व्यन् सपत्ने&rsquo; इति व्यन् । अधरान् पादयामि अधोमुखान्निपातयामि ।</p>
<h3 id="मनतर-27">मन्त्रः</h3>
<p>अवै॑नान्बाधे ।</p>
<h4 id="टक-27">टीका</h4>
<p>किंच - एनानवबाधे अवमतान् कृत्वा बहुधा पीडयामि यथा मामेव शरणं भजेयुः । एनादेशोनुदात्तः ।</p>
<h3 id="मनतर-28">मन्त्रः</h3>
<p>प्रत्ये॑नान्नुदे॒ऽस्मिन्ख्षये॒ऽस्मिन्भू॑मिलो॒के यो᳚ऽस्मान्द्वेष्टि॒ यञ्च॑ व॒यन्द्वि॒ष्मः ।</p>
<h4 id="टक-28">टीका</h4>
<p>किं च - एनान् प्रतिनुदे प्रत्येकं प्रातिलोम्येन वा व्यथयामि अस्मिन् क्षये गृहे । &lsquo;क्षयो निवासे&rsquo; इत्याद्युदात्तत्वम् । &lsquo;ऊडिदम्&rsquo; इतीदमो विभक्तिरुदात्ता । अस्मिन् भूमिलोके पृथिवीस्थाने न गृहमात्र एव । योस्मान् द्वेष्टि अविदितमस्माकं, यं च वयं द्विष्मः अविदितं तस्य तावुभावपि भ्रातृव्यौ पीडयामि ।</p>
<h3 id="मनतर-29">मन्त्रः</h3>
<p>विष्णो॒ᳵ क्रमे॒णात्ये॑नान्क्रामामि ।</p>
<h4 id="टक-29">टीका</h4>
<p>किं च - विष्णोः क्रमेण विष्णोरेव वा क्रमेण तेन पूर्वकृतेन साधनभूतेन निरस्य अतिक्रम्य अधितिष्ठामि ॥</p>
<h3 id="सयकतमनतर-10">संयुक्तमन्त्रः</h3>
<p>इन्द्रे॑ण दे॒वेन॒ पृत॑ना जयामि॒ त्रैष्टु॑भेन॒ छन्द॑सा पञ्चद॒शेन॒ स्तोमे॑न बृह॒ता साम्ना॑ वषट्का॒रेण॒ वज्रे॑ण [10]  स॒ह॒जान्</p>
<h3 id="मनतर-30">मन्त्रः</h3>
<p>इन्द्रे॑ण दे॒वेन॒ पृत॑ना जयामि ।<br>
त्रैष्टु॑भेन॒ छन्द॑सा पञ्चद॒शेन॒ स्तोमे॑न बृह॒ता साम्ना॑ वषट्का॒रेण॒ वज्रे॑ण सह॒जान् +++(भ्रातृ॑व्या॒नध॑रान्पादयामि ।  प्रत्ये॑नान्नुदे॒ऽस्मिन्ख्षये॒ऽस्मिन्भू॑मिलो॒के यो᳚ऽस्मान्द्वेष्टि॒ यञ्च॑ व॒यन्द्वि॒ष्मः ।)+++</p>
<h4 id="टक-30">टीका</h4>
<p>2इन्द्रेणेत्यादि ॥ द्वितीयोतिक्रमः । त्रिष्टुबेव त्रैष्टुभम् । उत्सादित्वात्स्वार्थिकोञ् । पञ्चदशः पञ्चदशस्स्तोत्रीयः । &lsquo;स्तोमे डविधिः पञ्चदशाद्यर्थे&rsquo; इति डः । बृहता साम्ना &lsquo;त्वामिद्धि हवामहे&rsquo; इत्येतद्योनिना । समानमन्यत् । सहजानिति विशेषः । सकुल्याः स्वाभाविका वा । पूर्ववत्सः । &lsquo;भ्रातृव्यान्&rsquo; इत्याद्यनुषज्यते ॥</p>
<h3 id="सयकतमनतर-11">संयुक्तमन्त्रः</h3>
<p>विश्वे॑भिर्दे॒वेभि॒ᳶ पृत॑ना जयामि॒ जाग॑तेन॒ छन्द॑सा सप्तद॒शेन॒ स्तोमे॑न वामदे॒व्येन॒ साम्ना॑ वषट्का॒रेण॒ वज्रे॑णापर॒जान्</p>
<h3 id="मनतर-31">मन्त्रः</h3>
<p>विश्वे॑भिर्दे॒वेभि॒ᳶ पृत॑ना जयामि।<br>
जाग॑तेन॒ छन्द॑सा सप्तद॒शेन॒ स्तोमे॑न वामदे॒व्येन॒ साम्ना॑ वषट्का॒रेण॒ वज्रे॑णापर॒जान् +++(भ्रातृ॑व्या॒नध॑रान्पादयामि ।  प्रत्ये॑नान्नुदे॒ऽस्मिन्ख्षये॒ऽस्मिन्भू॑मिलो॒के यो᳚ऽस्मान्द्वेष्टि॒ यञ्च॑ व॒यन्द्वि॒ष्मः ।)+++</p>
<h4 id="टक-31">टीका</h4>
<p>3विश्वेभिरिति ॥ तृतीयोतिक्रमः । जगतीशबोप्युत्सादिः । सप्तदशस्तोत्रीयः प्रवसथः । वामदेवेन दृष्टं साम वामदेव्यं, वामदेवाद्यत् । समानमन्यत् । &lsquo;कया नश्चित्र आ भुवत्&rsquo; इत्येतद्योनि वामदेव्यम् । अपरजानिति विशेषः । अपरेण केनचिन्निमित्तेन सजाताश्शत्रवः । स एव सः । पूर्ववद्भ्रातृव्यानित्याद्यनुषज्यते ॥</p>
<h3 id="मनतर-32">मन्त्रः</h3>
<p>इन्द्रे॑ण स॒युजो॑ व॒यꣳ सा॑स॒ह्याम॑ पृतन्य॒तः ।<br>
घ्नन्तो॑ वृ॒त्राण्य॑प्र॒ति ।</p>
<h4 id="टक-32">टीका</h4>
<p>4अथ शुक्रामन्थिनः - इन्द्रेणेति गायत्री ॥ इन्द्रेण सयुजः संयुक्ता वयं सासह्याम भृशमभिभवेम । यङन्ताद्व्यत्ययेन परस्मैपदम् । पृतन्यतः पृअतनां सङ्ग्राममस्माभिस्सह कर्तुमिच्छतः । क्यचि &lsquo;कव्यध्वरपृतनस्य&rsquo; इति लोपः । घ्नन्तो वृत्राणि वारकाणि परबलानि पापानि वा । अप्रति अप्रतिबलं यथा भवति तथा । &lsquo;नञ्सुभ्याम् इत्युत्तरपदान्तोदात्तत्वम् ॥</p>
<h3 id="सयकतमनतर-12">संयुक्तमन्त्रः</h3>
<p>यत्ते॑ अग्ने॒ तेज॒स्तेना॒हन्ते॑ज॒स्वी भू॑यास॒य्ँयत्ते॑ अग्ने॒ वर्च॒स्तेना॒हव्ँव॑च॒स्वी भू॑यास॒य्ँयत्ते॑ अग्ने॒ हर॒स्तेना॒हꣳ ह॑र॒स्वी भू॑यासम् ॥ [11]</p>
<h3 id="मनतर-33">मन्त्रः</h3>
<p>यत्ते॑ अग्ने॒ तेज॒स्तेना॒हन्ते॑ज॒स्वी भू॑यासम्  ।</p>
<h4 id="टक-33">टीका</h4>
<p>5यत्ते अग्ने इत्यादि यजुः ॥ तेजो दीप्तिः ।</p>
<h3 id="मनतर-34">मन्त्रः</h3>
<p>यत्ते॑ अग्ने॒ वर्च॒स्तेना॒हव्ँव॑च॒स्वी भू॑यासम्  ।</p>
<h4 id="टक-34">टीका</h4>
<p>वर्चोन्नम् ।</p>
<h3 id="मनतर-35">मन्त्रः</h3>
<p>यत्ते॑ अग्ने॒ हर॒स्तेना॒हꣳ ह॑र॒स्वी भू॑यासम् ॥</p>
<h4 id="टक-35">टीका</h4>
<p>हरः बलम् । त्वदीयैस्तेजःप्रभृतिभिः मदीयेन यागेन वर्धभानैर्हेतुभिः अहं तेजःप्रभृतिमान् भूयासमिति ॥</p>
<p>इति तृतीये पञ्चमे तृतीयोनुवाकः ॥</p>
<h2 id="अनवक--४--अतमकषमनतर">अनुवाकः  ४  अतिमोक्षमन्त्राः</h2>
<p>अनुष्टुप् , ३  , ६ , ९ , त्रिष्टुप् । विश्वेदेवा ऋषयः</p>
<h3 id="मनतर-36">मन्त्रः</h3>
<p>ये दे॒वा य॑ज्ञ॒हनो॑ यज्ञ॒मुष॑ᳶ पृथि॒व्यामध्यास॑ते ।<br>
अ॒ग्निर्मा॒ तेभ्यो॑ रख्षतु॒ गच्छे॑म सु॒कृतो॑ व॒यम् ।</p>
<h4 id="टक-36">टीका</h4>
<p>1अथातिमोक्षः । वैश्वकर्मणानि हुत्वा गार्हपत्ये आज्यं विलाप्य उत्पूय स्रुचि चतुर्गृहीतं गृहीत्वा गार्हपत्ये जुहोत्यन्वारब्धे यजमाने - ये देवा इत्यादि ॥ अत्र प्रथमे अनुष्टुभौ । तृतीया त्रिष्टुप् । चतुर्थीपश्चम्यौ अनुष्टुभौ । षष्ठी त्रिष्टुप् । सप्तम्यष्टम्यावनुष्टुभौ । नवमी त्रिष्टुप् । &lsquo;ये देवा यज्ञहनो यज्ञमुषः&rsquo; इति प्रथमयो प्रथमौ पादौ, समाना अन्येऽपि पादाः । एवं नफलं गच्छेम ॥</p>
<h3 id="मनतर-37">मन्त्रः</h3>
<p>आग॑न्म मित्रावरुणा वरेण्या॒ रात्री॑णाम्भा॒गो यु॒वयो॒र्यो अस्ति॑ ।<br>
नाक॑ङ्गृह्णा॒नास्सु॑कृ॒तस्य॑ लो॒के तृ॒तीये॑ पृ॒ष्ठे अधि॑ रोच॒ने दि॒वः ।</p>
<h4 id="टक-37">टीका</h4>
<p>2अथाग्नीध्रमभिप्रैति - आऽगन्मेति ॥ हे मित्रावरुणा मित्रावरुणौ वरेण्या वरेण्यौ वरणीयौ रात्रीणां सम्बन्धी अहोरात्रेषु अस्माभिर्दत्तः युवयोर्भागः हविरंशो योस्ति सामर्थ्यात्तस्य फलं वयमागन्म आभिमुख्येन गच्छेम नाकं स्वयमेव गृह्णानाः आददानाः सुकृतस्य लोके सुष्ठुकृतानां कर्मणां तृतीये फलस्थाने दिवः पृष्ठे रोचने दीप्यमाने अधि उपरि सुकृतमागन्मेति । यद्वा - अधिकं रोचमाने दिवः पृष्ठे आगन्मेति । &lsquo;कर्षात्वतः&rsquo; इति भागशब्दोन्तोदात्तः, न &lsquo;भ्राण्नपात्&rsquo; इत्यादौ नाकशब्दोन्तोदात्तो निपात्यते । &lsquo;सूपमानात्क्तः&rsquo; इति सुकृतशब्दोन्तोदात्तः, &lsquo;अनुदात्तेतश्च हलादेः&rsquo; इति रोचनशब्दो युजन्तः ॥</p>
<h3 id="मनतर-38">मन्त्रः</h3>
<p>ये दे॒वा य॑ज्ञ॒हनो॑ यज्ञ॒मुषो॒ऽन्तरि॒ख्षेऽध्यास॑ते । <br>
वा॒युर्मा॒ तेभ्यो॑ रख्षतु॒ गच्छे॑म सु॒कृतो॑ व॒यम् ।</p>
<h4 id="टक-38">टीका</h4>
<p>3अथाग्नीध्रं गत्वा स्रुचि चतुर्गृहीतं गृहीत्वा शये[आग्नीध्रे]ऽन्वारब्धे यजमाने जुहोति - ये देवा इति द्वाभ्यां पृथगाहुतिद्वयम् । गतौ च मन्त्रौ ॥</p>
<h3 id="मनतर-39">मन्त्रः</h3>
<p>यास्ते॒ रात्रीः᳚ सवितः [12]  दे॒व॒यानी॑रन्त॒रा द्यावा॑पृथि॒वी वि॒यन्ति॑ । <br>
गृ॒हैश्च॒ सर्वैः᳚ प्र॒जया॒ न्वग्रे॒ सुवो॒ रुहा॑णास्तरता॒ रजाꣳ॑सि ।</p>
<h4 id="टक-39">टीका</h4>
<p>4अथाग्नीध्रमुपतिष्ठते - यास्ते इति ॥ हे सवितः यास्तव सम्बन्धिन्यो रात्रीः रात्रयः अग्निसमीपप्राप्तिहेतवः देवयानीः देवान् गच्छन्ति यासु ता देवयान्यः यागवत्य इति यावत्, उभयत्रापि &lsquo;वा छन्दसि&rsquo; इति पूर्वसवर्णदीर्घत्वम् । द्यावापृथिवी अन्तरा द्यावापृथिव्योर्मध्ये या वियन्ति विविधं गच्छन्ति । &lsquo;दिवो द्यावा&rsquo; इति द्यावादेशः &lsquo;देवताद्वन्द्वे च&rsquo; इत्याद्युदात्तत्वम्। &lsquo;अन्तराऽन्तरेण&rsquo; इति द्वितीया । ताभिर्हेतुभूताभिः अग्रे प्रथममेव गृहैः गृहवासिभिः सर्वैर्जनैः प्रजया सह । समुच्चये नुशब्दः । सुवो रुहाणाः सुखैकरूपं स्वर्गं आरोहन्तः ऋत्विग्यजमानाः रजांसि लोकान्तराणि दुःखबलानि तरतः तरन्तु त्वत्प्रसादेन । व्यत्ययेन मध्यमः । यद्वा - वयं तराम त्वत्प्रसादादिति । सर्वधा मध्यमव्यत्ययेन मुच्यामहे । &lsquo;अन्येषामपि दृश्यते&rsquo; इति संहितायामस्य दीर्घत्वम् । &lsquo;इमानेव लोकांस्तीर्त्वा सगृहस्सपशुस्सुवर्गं लोकमेति&rsquo; इति ब्राह्मणम् । &lsquo;स्वरो रोहतौ छन्दसि&rsquo; इत्युत्वम् । रुहेर्व्यत्ययेनात्मनेपदम् । लसार्वधातुकानुदात्तत्वं च ॥</p>
<h3 id="मनतर-40">मन्त्रः</h3>
<p>ये दे॒वा य॑ज्ञ॒हनो॑ यज्ञ॒मुषो॑ दि॒व्यध्यास॑ते ।<br>
सूर्यो॑ मा॒ तेभ्यो॑ रख्षतु॒ गच्छे॑म सु॒कृतो॑ व॒यम् ।</p>
<h4 id="टक-40">टीका</h4>
<p>5अथाहवनीयं [अनु]द्रुत्य स्रुचि चतुर्गृहीतं गृहीत्वा आहवनीये जुहोत्यन्वारब्धे यजमाने - ये देवा इति द्वाभ्यां पृथगाहुतिद्वयम् । गतौ च मन्त्रौ ॥</p>
<h3 id="मनतर-41">मन्त्रः</h3>
<p>येनेन्द्रा॑य स॒मभ॑र॒ᳶ पयाꣳ॑स्युत्त॒मेन॑ ह॒विषा॑ जातवेदः ।<br>
तेना᳚ग्ने॒ त्वमु॒त व॑र्धये॒मꣳ स॑जा॒ताना॒ꣳ॒ श्रैष्ठ्य॒ आ धे᳚ह्येनम् ।</p>
<h4 id="टक-41">टीका</h4>
<p>6अथाहवनीयमुपतिष्ठते - येनेन्द्रायेति ॥ हे जातवेदः जातानां वेदितः अग्ने येन बलेन स्नेहेन वा इन्द्राय पयांसि दधिघर्मादीनि समभरः संभरसि । छान्दसो लङ् । उत्तमेन तेन बलेन स्नेहेन वा । उत अपि च हविषा एतद्धुतेन हेतुना इमं यजमानं त्वं वर्धय । कीदृशी वृद्धिरस्य कर्तव्येति चेद्ब्रूमः - सजातानां समानजातानां श्रैष्ठ्ये श्रेष्ठभावे यथाऽयं सजातानां श्रेष्ठः प्रशस्यतमो भवति तथा तत्र एनं यजमानं धेहि स्थापय सजातानां मध्ये । उत्तमशब्द उञ्छादिरन्तोदात्तः । &lsquo;वा जाते&rsquo; इति सजातशब्दोन्तोदात्तः । केचिदाहुः - तिस्र एव गार्हपत्ये जुहोति, तिस्र आग्नीध्रे, तिस्र आहवनीये इति ॥</p>
<h3 id="सयकतमनतर-13">संयुक्तमन्त्रः</h3>
<p>य॒ज्ञ॒हनो॒ वै दे॒वा य॑ज्ञ॒मुषः॑ [13] स॒न्ति॒ त ए॒षु लो॒केष्वा॑सत आ॒ददा॑ना विमथ्ना॒ना यो ददा॑ति॒ यो यज॑ते॒ तस्य॑ ।</p>
<h3 id="मनतर-42">मन्त्रः</h3>
<p>य॒ज्ञ॒हनो॒ वै दे॒वा य॑ज्ञ॒मुष॑स्सन्ति ।<br>
त ए॒षु लो॒केष्वा॑सत आ॒ददा॑ना विमथ्ना॒ना यो ददा॑ति॒ यो यज॑ते॒ तस्य॑ ।</p>
<h4 id="टक-42">टीका</h4>
<p>7अथैषामतिमोक्षाणां ब्राह्मणम् - यज्ञहनो वा इत्यादि ॥ आददाना हविरादि । विमथ्नानाः शालाभङ्गादिकमाचरन्तः । कस्या ? यो ददाति, यश्च यजते तस्य ।</p>
<h3 id="मनतर-43">मन्त्रः</h3>
<p>ये दे॒वा य॑ज्ञ॒हन॑ᳶ पृथि॒व्यामध्यास॑ते ।</p>
<h4 id="टक-43">टीका</h4>
<p>ये देवा यज्ञहन इति । यज्ञमोक्षणमन्त्राणामप्युपलक्षणम् ।</p>
<h3 id="मनतर-44">मन्त्रः</h3>
<p>ये अ॒न्तरि॑ख्षे॒ ये दि॒वीत्या॑ह ।<br>
इ॒माने॒व लो॒काꣳस्ती॒र्त्वा सगृ॑ह॒स्सप॑शुस्सुव॒र्गल्ँलो॒कमे॑ति ।</p>
<h4 id="टक-44">टीका</h4>
<p>येऽन्तरिक्षे ये दिवीति शिष्टानां चतुर्णां ग्रहणम् ॥</p>
<h3 id="सयकतमनतर-14">संयुक्तमन्त्रः</h3>
<p>अप॒ वै सोमे॑नेजा॒नाद्दे॒वता᳚श्च य॒ज्ञश्च॑ क्रामन्त्याग्ने॒यम्पञ्च॑कपालमुदवसा॒नीय॒न्निर्व॑पेद॒ग्निस्सर्वा॑ दे॒वताः᳚ [14]</p>
<h3 id="मनतर-45">मन्त्रः</h3>
<p>अप॒ वै सोमे॑नेजा॒नाद्दे॒वता᳚श्च य॒ज्ञश्च॑ क्रामन्ति ।</p>
<p>आ॒ग्ने॒यम्पञ्च॑कपालमुदवसा॒नीय॒न्निर्व॑पेत्  ।</p>
<h4 id="टक-45">टीका</h4>
<p>8अप वै सोमेनेत्यादि ॥ उदवसानीयं उदवसीयतेऽनेनेत्युदवसानीयं, करणे कृत्यः, &lsquo;उपोत्तमं रिति&rsquo; इत्युपोत्तमस्योदात्तत्वम् ।</p>
<h3 id="मनतर-46">मन्त्रः</h3>
<p>अ॒ग्निस्सर्वा॑ दे॒वताः᳚ ।</p>
<h4 id="टक-46">टीका</h4>
<p>अग्निस्सर्वादेवता इति । अग्न्यधीनस्थितित्वात्सर्वदेवानाम् ।</p>
<h3 id="मनतर-47">मन्त्रः</h3>
<p>पाङ्क्तो॑ य॒ज्ञो दे॒वता᳚श्चै॒व य॒ज्ञञ्चाव॑ रुन्द्धे ।</p>
<p>गाय॒त्रो वा अ॒ग्निर्गा॑य॒त्रछ॑न्दा॒स्तञ्छन्द॑सा॒ व्य॑र्धयति  ।</p>
<p>यत्पञ्च॑कपालङ्क॒रोति ।</p>
<p>अ॒ष्टाक॑पालᳵ का॒र्यो᳚ऽष्टाख्ष॑रा गाय॒त्री  ।</p>
<p>गा॑य॒त्रो᳚ऽग्निर्गा॑य॒त्रछ॑न्दा॒स्स्वेनै॒वैन॒ञ्छन्द॑सा॒ सम॑र्धयति  ।</p>
<h4 id="टक-47">टीका</h4>
<p>पाङ्क्तो यज्ञ इति । धानादिपञ्चकात्मकपङ्क्तिप्रभवत्वात् ॥</p>
<h3 id="सयकतमनतर-15">संयुक्तमन्त्रः</h3>
<p>प॒ङ्क्त्यौ॑ याज्यानुवा॒क्ये॑ भवत॒ᳶ पाङ्क्तो॑ य॒ज्ञस्तेनै॒व य॒ज्ञान्नैति॑ ॥ [15]</p>
<h3 id="मनतर-48">मन्त्रः</h3>
<p>प॒ङ्क्त्यौ॑ याज्यानुवा॒क्ये॑ भवतः ।  <br>
पाङ्क्तो॑ य॒ज्ञस्तेनै॒व य॒ज्ञान्नैति॑ ॥</p>
<h4 id="टक-48">टीका</h4>
<p>9पञ्चकपालं निन्दति - गायत्रीप्रभवस्य गायत्रछन्दसः अग्नेः पञ्चकपालोऽवृद्धिहेतुः । तस्मादष्टाकपाल एव कार्यः । तर्हि पञ्चकपालान्वयाभावात् पाङ्क्तो यज्ञो न लभ्यते तत्राह – पङ्क्त्याविति । स्विष्टकृत इत्येके । प्रधानस्येत्यन्ये । याज्यानुवाक्ययोः पङ्क्तित्वात्पाङ्क्तयज्ञलाभः । पङ्क्तिशब्दोप्युत्सादिः । &lsquo;अग्ने तमद्याश्वं न स्तोमैः&rsquo; इत्यक्षरपङ्क्तयः याज्यानुवाक्या भवन्ति । द्वे आग्नेयस्य । द्वे स्विष्टकृतः ॥</p>
<p>इति तृतीये पञ्चमे चतुर्थोनुवाकः ॥</p>
<h2 id="अनवक-५--आदतयगरहमनतर">अनुवाकः ५  आदित्यग्रहमन्त्राः</h2>
<p>१ अष्टिः
२ शक्वरी
४ अनुष्टुप्
६-७ त्रिष्टुप्
८ बृहती
विश्वेदेवा ऋषयः</p>
<h3 id="मनतर-49">मन्त्रः</h3>
<p>सूर्यो॑ मा दे॒वो दे॒वेभ्य॑ᳶ पातु वा॒युर॒न्तरि॑ख्षा॒द्यज॑मानो॒ऽग्निर्मा॑ पातु॒ चख्षु॑षः ।</p>
<p>सूर्यो॑ मा दे॒वो दे॒वेभ्य॑ᳶ पातु<br>
वा॒युर॒न्तरि॑ख्षा॒द् +++(पातु)+++<br>
यज॑मानो॒ऽग्निर्मा॑ पातु॒ चख्षु॑षः ।</p>
<h4 id="टक-49">टीका</h4>
<p>1प्रवृताहुतिं द्वितीयां जुहोति - सूर्यो मेति । इयं त्रिष्टुप् । &lsquo;यजमानः&rsquo; इति तृतीयपादान्तः ॥ सूर्यो देवो मा देवेभ्यः पातु देवापराधनिमित्तादुपद्रवाद्रक्षतु । वायुर्देवः अन्तरिक्षादन्तरिक्षचारिनिमित्तादुपद्रवात्पातु इत्येव । अग्निर्देवः यजमानः यजमा नात्मा देवानां वा स्वयमेव यष्टा चक्षुषः चक्षूरूपादपराधात् मां पातु ॥</p>
<h3 id="मनतर-50">मन्त्रः</h3>
<p>सख्ष॒ शूष॒ सवि॑त॒र्विश्व॑चर्षण ..<br>
ए॒तेभि॑स्सोम॒ नाम॑भिर्विधेम ते॒ ..<br>
तेभि॑स्सोम॒ नाम॑भिर्विधेम ते ।</p>
<h4 id="टक-50">टीका</h4>
<p>2अभिचरन् बभ्रुवा बभ्रुवत्सायाः पयो जुहोति - सक्षेति । इयं त्रिपदा जगती ॥ हे सक्ष अभिभवितः शत्रूणाम् । सहतेरौणादिकस्सः । यद्वा - सक्षतिरभिभवकर्मा छान्दसः । यद्वा - समानं क्षपति विश्वामीति सक्षः, समानं क्षीयत्यस्मिन्निति वा सक्षः, पृषोदरादिः । शूष शोषयितः । छान्दसस्स्वरविकारः । सवितः सर्वस्य प्रेरक । यद्वा - सर्वस्यानुज्ञातः । विश्वचर्षणे विश्वमनुश्य विश्वेऽपि मनुष्यास्त्वत्वेन भवन्तीति । यद्वा - विश्वदर्शन । &lsquo;आमन्त्रितं पूर्वमविद्यमानवत्&rsquo; इति सर्वेषामामन्त्रिताद्युदात्तत्वम् । हे सोम प्रसवैश्वर्ययुक्त एतेभिः एभिश्चतुर्भिः सक्षादिभिर्नामभिः ते त्वां विधेम परिचरेम । विधतिः परिचरणकर्मा, &lsquo;बहुलं छन्दसि&rsquo; इत्यैसभावः ॥</p>
<h3 id="मनतर-51">मन्त्रः</h3>
<p>अ॒हम्प॒रस्ता॑द॒हम॒वस्ता॑द॒हञ्ज्योति॑षा॒ वि तमो॑ ववार ।<br>
यद॒न्तरि॑ख्ष॒न्तदु॑ मे पि॒ताभू॑द् ..<br>
अ॒हꣳ सूर्य॑मुभ॒यतो॑ ददर्श ..<br>
अ॒हम्भू॑यासमुत्त॒मस्स॑मा॒नाना᳚म् ।</p>
<h4 id="टक-51">टीका</h4>
<p>3पात्नीवतस्य श्रयणम् - अहमिति । इयं पञ्चपदा शक्वरी ॥ अहं परस्तादुपरिष्टात् भूयासम् । अहमेवावस्तात् अधस्ताच्च भूयासम् । सर्वव्यापी भूयासमिति यावत् । ज्योतिषा तेजसा । तमः ध्वान्तं तमोहेतुभूतमनिष्टं वा अहं विववार विशेषेण वारयितुं समर्थो भूयासम् । छान्दसो लिट् । यदन्तरिक्षं परमं व्योम तदेव मे पिता अभूत् भूयात् । छान्दसो लुङ् । किञ्च - उभयतः इह च प्रेत्य चाहं सूर्यं ददर्श, अहं भूयासम् । सूर्यवत्स्वेष्वेव लोकेषु वर्तीतिवत् । छान्दसो लिट् । किञ्च - अहं समानानामुत्तमो भूयासम् । उञ्छादित्वादन्तोदात्तः ॥</p>
<h3 id="मनतर-52">मन्त्रः</h3>
<p>आ स॑मु॒द्रादाऽन्तरि॑ख्षात्प्र॒जाप॑तिरुद॒धिञ्च्या॑वया॒तीन्द्र॒ᳶ प्र स्नौ॑तु म॒रुतो॑ वर्षय॒न्तु  ।</p>
<h4 id="टक-52">टीका</h4>
<p>4उपांशुसवनेनादित्यग्रहमधस्तादुदाहरन्ति - आ समुद्रादिति त्रिष्टुभा ॥ आ समुद्रात् अन्तरिक्षावधिकायां प्रजापतिरुदधिं उदकस्य धारयितारं च्यावयाति च्यावयतु सर्वत्र वर्षतु । लेट्याडगमः । इन्द्रः प्रस्नौतु स्रावयतु वर्षत्विति यावत् । स्नु प्रस्नवने । मरुतश्च वर्षयन्तु । इन्द्रस्य साहाय्यकं प्रतिबन्धन्तां त्वत्प्रसादेन हे आदित्यग्रह ॥</p>
<h3 id="मनतर-53">मन्त्रः</h3>
<p>उन्न॑म्भय पृथि॒वीम्भि॒न्द्धीदन्दि॒व्यन्नभः॑ ।<br>
उ॒द्नो दि॒व्यस्य॑ नो दे॒हीशा॑नो॒ वि सृ॑जा॒ दृति᳚म् ।</p>
<h4 id="टक-53">टीका</h4>
<p>5अथ द्वितीया - उन्नम्भयेति ॥ व्याख्यातेयं &lsquo;देवा वसव्या अग्ने&rsquo; इत्यत्र । हे आदित्यग्रह त्वं पृथिवीमुन्नम्भय अविचलितां कुरु पृथिवीम् । नभ हिंसायां, छान्दसो नुट् । इदं दिव्यं दिवि भवं नभः नभस्थं मेघम्, तात्स्थ्यात्ताच्छब्द्यम् । यथा मञ्चाः क्रोशन्तीति । भिन्धि विदारय । भित्त्वा च उद्गः उदकस्य । &lsquo;पद्दन्&rsquo; इत्यादिना उदन्भावः । दिव्यस्य देवार्हस्य । दण्डादित्वाद्यः, &lsquo;क्रियाग्रहणं कर्तव्यम्&rsquo; इति सम्प्रदानत्वाच्चतुर्थ्यर्थे षष्ठी । दिव्यमुदकं नः अस्मभ्यं देहि विसृज विमुञ्च दृतिं मेघं विश्लथितबन्धं कुरु ईशानः । संहितायां दीर्घत्वम् ॥</p>
<ul>
<li>[ टीका - 9अथ वर्षाभूस्तम्भमभिजुहोति - उन्नम्भयेत्यनुष्टुभा ॥ हे वर्षाभूस्तम्भ उन्नम्भय उच्छ्वासय । नभिः गतिकर्मा छान्दसो नुम् । पृथिवीं वृष्ट्या । तद्दर्शयति - इदं दिव्यं दिवि स्थितं नभः मेघं भिन्धि । नभेरसुनि नभः । गत्वरम् । तथा कृत्वा उद्गः उदकस्य दिव्यस्य नः अस्मभ्यं देहि । कर्मणस्सम्प्रदानत्वाच्चतुर्थ्यर्थे षष्ठी । ईशानः उदकं दातुं समर्थः त्वं विसृज विमुञ्च दृतिं दृतिस्थानीयं मेघं क्षारय । &lsquo;द्व्यचोतस्तिङः&rsquo; इति दीर्घत्वम् । पूर्ववदुदकस्योदन्भावः उदात्तनिवृत्तिस्वरश्च । उद्ग ईशान इति वा । &lsquo;अधीगर्थ&rsquo; इति षष्ठी ॥]</li>
</ul>
<h3 id="सयकतमनतर-16">संयुक्तमन्त्रः</h3>
<p>प॒शवो॒ वा ए॒ते यदा॑दि॒त्य ए॒ष रु॒द्रो यद॒ग्निरोष॑धी॒ᳶ प्रास्या॒ग्नावा॑दि॒त्यञ्जु॑होति रु॒द्रादे॒व प॒शून॒न्तर्द॑धा॒त्यथो॒ ओष॑धीष्वे॒व प॒शून् [17]  प्रति॑ ष्ठापयति</p>
<h3 id="मनतर-54">मन्त्रः</h3>
<p>प॒शवो॒ वा ए॒ते यदा॑दि॒त्य ए॒ष रु॒द्रो यद॒ग्निरोष॑धी॒ᳶ प्रास्या॒ग्नावा॑दि॒त्यञ्जु॑होति ।<br>
रु॒द्रादे॒व प॒शून॒न्तर्द॑धा॒ति ।</p>
<h4 id="टक-54">टीका</h4>
<p>6अथादित्यग्रहस्य च प्रयोगविशेषार्थं ब्राह्मणं - पशवो वा इत्यादि ॥ पशुसाधनत्वादादित्यग्रहः पशुत्वेनोच्यते । अग्नावोषधीः प्रास्य प्रक्षिप्य आदित्यग्रहं जुहोति । ततो रुद्रात्पशूनन्तर्दधाति व्यवहितान् करोति ।</p>
<h3 id="मनतर-55">मन्त्रः</h3>
<p>अथो॒ ओष॑धीष्वे॒व प॒शून् प्रति॑ ष्ठापयति ।</p>
<h4 id="टक-55">टीका</h4>
<p>अथो अपि च अग्नावोषधीः प्रक्षिप्यादित्यग्रहहोमात् ओषधीषु पशवः प्रतिष्ठापिता भवन्ति ॥</p>
<h3 id="मनतर-56">मन्त्रः</h3>
<p>क॒विर्य॒ज्ञस्य॒ वि त॑नोति॒ पन्था॒न्नाक॑स्य पृ॒ष्ठे अधि॑ रोच॒ने दि॒वः ।<br>
येन॑ ह॒व्यव्ँवह॑सि॒ यासि॑ दू॒त इ॒तᳶ प्रचे॑ता अ॒मुत॒स्सनी॑यान् ।</p>
<h4 id="टक-56">टीका</h4>
<p>7प्रायणीयोदयनीययोः स्रुवां जुहोति - कविर्यज्ञस्येति द्वाभ्यां त्रिष्टुब्भ्याम् ॥ तत्र प्रथमा - कविः क्रान्तदर्शनः वितनोति विस्तारयति । किम्? यज्ञस्य पन्थां मार्गम् । व्यत्ययेन द्वितीयायामप्याकारः । क्व? नाकस्य केवलसुखरूपस्य दिवः द्युलोकस्य पृष्ठे अधि भूलोकोपरि रोचने रोचमाने । नाकरोचनशब्दौ व्याख्यातौ । येन पथा हव्यं वहासि देवेभ्यः, येन पथा सुखं यासि गच्छसि । कुतः? (त्वमस्माकम्) इतः अस्मत्सकाशात् प्रचेताः प्रवृद्धचेताः अमुतः अमुष्माल्लोकात् आदाय मनुष्येभ्यः सनीयान् संभक्तृतरः तेन पथा आयाहि इति सामर्थ्याद्गम्यते । सनितृशब्दात् &lsquo;परादिश्छन्दसि&rsquo; इतीयसुन्, &lsquo;तुरिष्ठेमेयस्सु&rsquo; इति तृलोपः । वहसि, &lsquo;यद्वृत्तानित्यम्&rsquo; इति न निहन्यते । यासीत्येतत्तु तिङःपरत्वान्न निहन्यते । अनेन पथा गत्वा अस्मदर्थं साधयेति ॥</p>
<h3 id="मनतर-57">मन्त्रः</h3>
<p>यास्ते॒ विश्वाः᳚ स॒मिध॒स्सन्त्य॑ग्ने॒ याᳶ पृ॑थि॒व्याम्ब॒र्हिषि॒ सूर्ये॒ याः ।<br>
तास्ते॑ गच्छ॒न्त्वाहु॑तिङ्घृ॒तस्य॑ देवाय॒ते यज॑मानाय॒ शर्म॑ ।</p>
<h4 id="टक-57">टीका</h4>
<p>8द्वितीया - यास्तव सर्वा अपि समिधः समिन्धनहेतवः सन्ति काष्ठादयः पृथिव्यां सन्ति । याश्च बर्हिषि परिबृढे आकाशे सन्ति । याश्च सूर्ये द्युलोके सन्ति । तास्सर्वा अपि तव घृतस्याहुतिं गच्छन्ति अनुगच्च्छन्तु वा । यद्वा - घृताहुतिभावं गच्छन्तु घृताहुतिवत्तव प्रीणयित्र्यस्सन्तु । &lsquo;तादौ च&rsquo; इति गतेः प्रकृतिस्वरत्वम् । यथा देवायते देवान् कामयमानाय यजमानाय शर्मं सुखं भवति तथा आहुतिभावं भजन्तामिति । देवशब्दात्क्यचि &lsquo;न छन्दसि&rsquo; इतीत्वाभावः ॥</p>
<h3 id="मनतर-58">मन्त्रः</h3>
<p>आ॒शासा॑नस्सु॒वीर्यꣳ॑ रा॒यस्पोष॒ꣵ॒ स्वश्वि॑यम् । <br>
बृह॒स्पति॑ना रा॒या स्व॒गाकृ॑तो॒ मह्य॒य्ँयज॑मानाय तिष्ठ ॥ [18]</p>
<h4 id="टक-58">टीका</h4>
<p>9पशौ यूपोपस्थानमन्त्रः - आशासान इति पथ्याबृहती ॥ आशासानः प्रार्थयमानः सुवीर्यं शोभनवीर्ययुक्तं रायः धनस्य पोषं पुष्टिम् । सत्वस्वरावुक्तौ । स्वश्वियं शोभनाश्वसमूहम् । &lsquo;केशाश्वाभ्याम्&rsquo; इति छः, छान्दसं ह्रस्वत्वम् । बृहस्पतिना राया धनभूतेन धात्रा स्वगाकृतः स्वगः आत्मगामी तथाकृतः । छान्दसौ डाच्, &lsquo;ऊर्यादीच्विडाचश्च&rsquo; । यजमानाय मह्यं तिष्ठ ॥</p>
<p>इति तृतीये पञ्चमे पञ्चमोनुवाकः ॥</p>
<h2 id="अनवक-६-पतनवषयक-यकतरबनधदमनतर">अनुवाकः ६ पत्नीविषयका योक्त्रबन्धादिमन्त्राः</h2>
<p>१-४ त्रिष्टुप्,<br>
२-३ अनुष्टुप्<br>
विश्वेदेवा ऋषयः</p>
<h3 id="मनतर-59">मन्त्रः</h3>
<p>सन्त्वा॑ नह्यामि॒ पय॑सा घृ॒तेन॒ सन्त्वा॑ नह्याम्य॒प ओष॑धीभिः  ।<br>
सन्त्वा॑ नह्यामि प्र॒जया॒हम॒द्य सा दी᳚ख्षि॒ता स॑नवो॒ वाज॑म॒स्मे  ।</p>
<h4 id="टक-59">टीका</h4>
<p>1पत्नीं संनह्यति - हे पत्नि त्वां संनह्यामि पयसा घृतेन च सह बध्नामि अनेन योक्त्रसंनहनेन हेतुना । किं च - अद्भिरोषधीभिश्च त्वां संनह्यामि । अप इति व्यत्ययेन तृतीयार्थे द्वितीया । यद्वा - त्वत्सन्नहनेन हेतुना अप ओषधीभिस्सह सन्नह्यामि । किं च - त्वां प्रजया पुत्रादिकयाऽहमद्य इदानीं सन्नह्यामि । सा त्वमनेन दीक्षिता अस्मे अस्मभ्यं वाजमन्नं सनवः संविभज देहि वा । यद्वा - अस्मदर्थं हविर्लक्षणमन्नं साधय ॥</p>
<h3 id="मनतर-60">मन्त्रः</h3>
<p>प्रैतु॒ ब्रह्म॑ण॒स्पत्नी॒ वेदि॒व्ँवर्णे॑न सीदतु  ।<br>
अथा॒हम॑नुका॒मिनी॒ स्वे लो॒के वि॒शा इ॒ह  ।</p>
<h4 id="टक-60">टीका</h4>
<p>2दीक्षणीयायां पत्नीं प्राचीमुदानयन् वाचयति - प्रैत्वित्यनुष्टुभा ॥ प्रैतु गच्छतु । ब्रह्मणः परिबृढस्यास्य यज्ञस्य पत्नी पालयित्री वेदिं प्राप्नोतु । &lsquo;षष्ठ्याः पतिपुत्र&rsquo; इति सत्वम् । प्राप्य च वर्णेन रूपेण सीदतु उपविशतु आत्मानमेवाह, पुरुषव्यत्ययो वा । अथानन्तरमहं अनुकामिनी अनुक्रमेण यज्ञफलं यज्ञस्यापि धनसंपादनद्वारेण कामयमाना स्वे लोके बर्हिस्थाने जघनेन गार्हपत्यं विशै उपविशानि । कारकस्य सर्वानन्यत्वात् लोपे सति निघाताभावः । इहास्मिन् कर्मणि ॥</p>
<h3 id="मनतर-61">मन्त्रः</h3>
<p>सु॒प्र॒जस॑स्त्वा व॒यꣳ सु॒पत्नी॒रुप॑ सेदिम  ।<br>
अग्ने॑ सपत्न॒दम्भ॑न॒मद॑ब्धासो॒ अदा᳚भ्यम्  ।</p>
<h4 id="टक-61">टीका</h4>
<p>3तत्रोपसीदति - सुप्रजस इत्यनुष्टुभा ॥ व्याख्यातेयं &lsquo;प्रत्युष्टम्&rsquo; इत्यत्र । सुप्रजसः शोभनपुत्रादिकाः सुपत्नीः शोभनभर्तृकाश्च वयं त्वामुपसेदिम उपसीदामहे । अग्ने सपत्नानां शत्रूणां दम्भनं हिंसितारं अदाभ्यं केन चिदप्यनुपहिंसितव्यम् । अदब्धासः त्वत्प्रसादेन कैनचिदप्यनुपहिंस्या वयम् ॥</p>
<h3 id="मनतर-62">मन्त्रः</h3>
<p>इ॒मव्ँवि ष्या॑मि॒ वरु॑णस्य॒ पाश᳚म् [19]  यमब॑ध्नीत सवि॒ता सु॒केतः॑  ।<br>
धा॒तुश्च॒ योनौ॑ सुकृ॒तस्य॑ लो॒के स्यो॒नम्मे॑ स॒ह पत्या॑ करोमि  ।</p>
<h4 id="टक-62">टीका</h4>
<p>4इमं विष्यामीति योक्त्रविमोचनमन्त्रोपि तत्रैव व्याख्यातः त्रिष्टुप् ॥ इमं विष्यामि वरुणस्य वारकस्य पाशं विष्यामि विश्लथयामि, यमबध्नीत सविता सुकेतः सुज्ञानः । धातुरपि कारणभूते सुकृतस्य फलस्थाने स्योनं सुखं मम पत्या सह करोमीति ॥</p>
<h3 id="सयकतमनतर-17">संयुक्तमन्त्रः</h3>
<p>प्रेह्यु॒देह्यृ॒तस्य॑ वा॒मीरन्व॒ग्निस्तेऽग्र॑न्नय॒त्वदि॑ति॒र्मध्य॑न्ददताꣳ रु॒द्राव॑सृष्टासि यु॒वा नाम॒ मा मा॑ हिꣳसीः  ।</p>
<h3 id="मनतर-63">मन्त्रः</h3>
<p>प्रेहि॑ ।<br>
उ॒देहि॑ ।</p>
<h4 id="टक-63">टीका</h4>
<p>5पन्नेजनीहस्तां पत्नीमुदानयन् वाचयति - प्रेहीति यजुरन्तमानुष्टुभम् ॥ हे पत्नि प्रेहि प्रथमं गच्छ, उदेह्युदयं भज यद्वा - उत्कृष्टं गच्छ, प्रथमगामित्वात् ।</p>
<h3 id="मनतर-64">मन्त्रः</h3>
<p>ऋ॒तस्य॑ वा॒मीरन्व॒ग्निस्तेऽग्र॑न्नय॒तु ।</p>
<h4 id="टक-64">टीका</h4>
<p>ऋतस्य यज्ञस्य वामीः वननीयेन तद्वती । &lsquo;छन्दसीवनिपौ&rsquo; अग्निस्ते अग्रं अग्र्यं मार्गं अनुपश्चान्नयतु सेवताम् ।</p>
<h3 id="मनतर-65">मन्त्रः</h3>
<p>अदि॑ति॒र्मध्य॑न्ददताम् ।</p>
<h4 id="टक-65">टीका</h4>
<p>अदितिस्तु मध्यं मार्गस्य मध्यदेशं ददतां धारयतु । व्यत्ययेन द्विवचनम् । धात्वाकारस्य वा छान्दसं ह्रस्वत्वम् ।</p>
<h3 id="मनतर-66">मन्त्रः</h3>
<p>रु॒द्राव॑सृष्टासि ।</p>
<h4 id="टक-66">टीका</h4>
<p>रुद्रैरवसृष्टाऽसि अनुज्ञाताऽसि त्वम् । &lsquo;तृतीया कर्मणि&rsquo; इति पूर्वपदप्रकृतिस्वरत्वम् ।</p>
<h3 id="मनतर-67">मन्त्रः</h3>
<p>यु॒वा नाम॑ +++(असि)+++ ।</p>
<h4 id="टक-67">टीका</h4>
<p>अनुज्ञाकरणमाह - युवा युवतिर्नाम त्वमसि तस्मादहिंस्याऽसि । युवशब्दात् &lsquo;यूनः&rsquo; इति तिप्रत्ययापवादोसौ प्रत्ययः छान्दसः, अत एवान्तोदात्तत्वम् ।</p>
<h3 id="मनतर-68">मन्त्रः</h3>
<p>मा मा॑ हिꣳसीः  ।</p>
<h4 id="टक-68">टीका</h4>
<p>मां मा हिंसीः यज्ञस्यानिवृत्तौ अहं हिंसितस्स्याम् । अत एनामादाय प्रेहीति ॥</p>
<h3 id="सयकतमनतर-18">संयुक्तमन्त्रः</h3>
<p>वसु॑भ्यो रु॒द्रेभ्य॑ आदि॒त्येभ्यो॒ विश्वे᳚भ्यो वो दे॒वेभ्य॑ᳶ प॒न्नेज॑नीर्गृह्णामि य॒ज्ञाय॑ वᳶ <em>सादयामि॒</em></p>
<h3 id="मनतर-69">मन्त्रः</h3>
<p>वसु॑भ्यो रु॒द्रेभ्य॑ आदि॒त्येभ्यो॒ विश्वे᳚भ्यो वो दे॒वेभ्यो॒  य॒ज्ञाय॑ वᳶ प॒न्नेज॑नीर्गृह्णामि</p>
<p>+++(वसु॑भ्यो रु॒द्रेभ्य॑ आदि॒त्येभ्यो॒ विश्वे᳚भ्यो वो दे॒वेभ्यो॒ )+++ य॒ज्ञाय॑ वᳶ प॒न्नेज॑नीस्सादयामि ।</p>
<h4 id="टक-69">टीका</h4>
<p>6-7पन्नेजनीनां ग्रहणसादन मन्त्रौ वसुभ्य इत्यादिका उष्णिहौ, मध्ये अष्टाक्षरः पादः, अभित एकादशाक्षरौ । &lsquo;यज्ञाय वः&rsquo; इति मन्त्रयोरन्तः । गृह्णामीति सादयामीति चेति । सादने वसुभ्य इत्याद्यनुषज्यते ॥</p>
<h3 id="सयकतमनतर-19">संयुक्तमन्त्रः</h3>
<p>विश्व॑स्य ते॒ विश्वा॑वतो॒ वृष्णि॑यावतः [20] तवा᳚ग्ने वा॒मीरनु॑ स॒न्दृशि॒ विश्वा॒ रेताꣳ॑सि धिषी॒य</p>
<h3 id="मनतर-70">मन्त्रः</h3>
<p>विश्व॑स्य ते॒ विश्वा॑वतो॒ ..<br>
वृष्णि॑यावत॒स्तव॑ ..<br>
अग्ने वा॒मीरनु॑ स॒न्दृशि॒ ..<br>
विश्वा॒ रेताꣳ॑सि धिषी॒य ।</p>
<h4 id="टक-70">टीका</h4>
<p>8पत्न्यास्सदसि सादनमुद्गात्रा संख्याप्य वाचयति - विश्वस्य त इति द्वाभ्याम् ॥ तत्र प्रथमाऽनुष्टुप्, तवान्तो द्वितीयः पादः सन्दृश्यन्तः तृतीयः, धिषीयान्तश्चतुर्थः । द्वितीया शक्वरी षट्पदा । हे अग्ने । पादादावपि व्यत्ययेन निघातः । तत् विश्वस्य विश्वात्मनो विश्वावतः विश्वस्वामित्वात्तद्वतः । छान्दसं संहितायां दीर्घत्वम् । वृष्णियावतः वृष्णियं वीर्यं मर्माणि तद्वतः । पूर्ववद्दीर्घत्वम् । ईदृशस्य तव सन्दृशि सन्दर्शने उद्गातुरभेदोपचारः । वामीः वननीयाः पन्नेजनीरिमा आपः । गौरादीत्वान्ङीष् । विश्वा विश्वानि रेतांसि विकारजातानि । तद्धेतुत्वात्ताच्छब्द्यम् । इदृशीरिमा अनुधिषीय तव सन्दर्शनलाभानन्तरं त्वां धारयामि तेनैव हेतुना । धि धारणे, आशिषि लिङ्, &lsquo;सुधितवसुधित&rsquo; इति निपात्यते ॥</p>
<h3 id="सयकतमनतर-20">संयुक्तमन्त्रः</h3>
<p>अग॑न्दे॒वान्य॒ज्ञो नि दे॒वीर्दे॒वेभ्यो॑ य॒ज्ञम॑शिषन्<br>
अ॒स्मिन्थ्सु॑न्व॒ति यज॑मान आ॒शिष॒स्स्वाहा॑<br>
कृतास्समुद्रे॒ष्ठा<br>
ग॑न्ध॒र्वमा ति॑ष्ठ॒ताऽनु॑  ।<br>
वात॑स्य॒ पत्म॑न्नि॒ड ई॑डि॒ताः ॥ [21]</p>
<h3 id="मनतर-71">मन्त्रः</h3>
<p>अग॑न्दे॒वान्य॒ज्ञो नि दे॒वीर्दे॒वेभ्यो॑ य॒ज्ञम॑शिषन्न॒स्मिन्थ्सु॑न्व॒ति ।<br>
यज॑मान आ॒शिष॒स्स्वाहा॑कृतास्समुद्रे॒ष्ठा ग॑न्ध॒र्वमा ति॑ष्ठ॒ताऽनु॑  ।<br>
वात॑स्य॒ पत्म॑न्नि॒ड ई॑डि॒ताः ॥</p>
<h4 id="टक-71">टीका</h4>
<p>9अथ द्वितीया - अगन्देवानिति ॥ यज्ञो देवान् न्यगन् निष्कृष्टमगन्, अभिमतानां साकल्येन संपादनं निष्कर्षः । गमेश्छान्दसे लुङि &lsquo;मन्त्रे घस&rsquo; इत्यादिना च्लेर्लुक् । ततो यज्ञस्तादृक्स्वभावः । देवीः देव्यः आपः देवेभ्यः देवार्थं अशिषन् देवानां विधेयमकुर्वन् । &lsquo;सर्तिशास्त्यर्तिभ्यश्च&rsquo; इत्यङ्, &lsquo;शास इदङ्हलोः&rsquo; इतीत्वम् ।<br>
किं च - अस्मिन् सुन्वति सोमेन यष्टरि यजमाने या आशिषः प्रार्थनीया अर्थाः, ता अप्यशिषन्नित्येव । यथाऽस्मिन् साकल्येन संपद्यन्ते तथा कृतवत्यः । तस्माद्यूयमपि स्वाहाकृताः यागोपयुक्ताः । ऊर्यादित्वेन गतित्वात् &lsquo;गतिरनन्तरः&rsquo; इति गतेः प्रकृतिस्वरत्वम् । समुद्रेष्ठाः समुद्रवन्ति अस्मादाप इति समुद्र आदित्यः तत्र तिष्ठन्तीति &lsquo;सुपि स्थः&rsquo; इति कः, &lsquo;तत्पुरुषे कृति बहुलम्&rsquo; इति सप्तम्या अलुक् । अनु अनन्तरं च गन्धर्वं गवामुदकानां धारकं आतिष्ठत वर्तध्वम् । ततो वातस्य पत्मन् पतनस्थाने आकाशे । पतेरौणादिको मानिन् । तत्र वृष्टिद्वारेणागत्येत्यर्थः । इडः अन्नान्योषधीरातिष्ठत । व्यत्ययेन शस उदात्तत्वम्, व्यञ्जनविकारश्च । ईडितः स्तुतः सर्वैः प्रशंसनीयः ॥</p>
<p>इति तृतीये पञ्चमे षष्ठोनुवाकः ॥</p>
<h2 id="अनवक-७--सरच-वकषवशषवधनम">अनुवाकः ७  स्रुचां वृक्षावशेषविधानम्</h2>
<p>विश्वेदेवा ऋषयः</p>
<h3 id="सयकतमनतर-21">संयुक्तमन्त्रः</h3>
<p>व॒ष॒ट्का॒रो वै गा॑यत्रि॒यै शिरो᳚ऽच्छिन॒त्तस्यै॒ रस॒ᳶ परा॑पत॒थ्स पृ॑थि॒वीम्प्रावि॑श॒थ्स ख॑दि॒रो॑ऽभव॒द्यस्य॑ खादि॒रस्स्रु॒वो भव॑ति॒ छन्द॑सामे॒व रसे॒नाव॑ द्यति॒ सर॑सा अ॒स्याहु॑तयो भवन्ति</p>
<h3 id="मनतर-72">मन्त्रः</h3>
<p>व॒ष॒ट्का॒रो वै गा॑यत्रि॒यै शिरो᳚ऽच्छिनत् ।<br>
तस्यै॒ रस॒ᳶ परा॑पतत्  ।<br>
स पृ॑थि॒वीम्प्रावि॑शत्।</p>
<h4 id="टक-72">टीका</h4>
<p>1अथ स्रुचां लक्षणार्थं ब्राह्मणं - वषट्कार इत्यादि ॥ स्तुत्यर्थमुत्प्रेक्षेयं क्रियते । वषट्क्रियतेऽनेनेति वषट्कारः, वौषट्छब्दः, थाथादिनोत्तरपदान्तोदात्तत्वम् ।</p>
<h3 id="मनतर-73">मन्त्रः</h3>
<p>स ख॑दि॒रो॑ऽभवत्  ।<br>
यस्य॑ खादि॒रस्स्रु॒वो भव॑ति ।</p>
<h4 id="टक-73">टीका</h4>
<p>खादिर इति । बिल्वादित्वादण् ।</p>
<h3 id="मनतर-74">मन्त्रः</h3>
<p>छन्द॑सामे॒व रसे॒नाव॑ द्यति  ।<br>
सर॑सा अ॒स्याहु॑तयो भवन्ति ।</p>
<h4 id="टक-74">टीका</h4>
<p>छन्दसामिति । सर्वच्छन्दःप्रकृतित्वाद्गायत्र्याः । गतमन्यत् ॥</p>
<h3 id="सयकतमनतर-22">संयुक्तमन्त्रः</h3>
<p>तृ॒तीय॑स्यामि॒तो दि॒वि सोम॑ आसी॒त्तङ्गा॑य॒त्र्याह॑र॒त्तस्य॑ प॒र्णम॑च्छिद्यत॒ तत्प॒र्णो॑ऽभव॒त्तत्प॒र्णस्य॑ पर्ण॒त्वय्ँयस्य॑ पर्ण॒मयी॑ जु॒हूः [22]  भव॑ति सौ॒म्या अ॒स्याहु॑तयो भवन्ति जु॒षन्ते᳚ऽस्य दे॒वा आहु॑तीः</p>
<h3 id="मनतर-75">मन्त्रः</h3>
<p>तृ॒तीय॑स्यामि॒तो दि॒वि सोम॑ आसीत् ।<br>
तङ्गा॑य॒त्र्याऽह॑रत् ।<br>
तस्य॑ प॒र्णम॑च्छिद्यत ।<br>
तत्प॒र्णो॑ऽभवत्  ।<br>
तत्प॒र्णस्य॑ पर्ण॒त्वम् ।</p>
<h4 id="टक-75">टीका</h4>
<p>2तृतीयस्यां दिवि इतः तृतीये लोके द्युसंज्ञे सोम आसीत् । पर्णं पत्रं सोमाभरणं रभसेनाच्छिद्यत ।</p>
<h3 id="मनतर-76">मन्त्रः</h3>
<p>यस्य॑ पर्ण॒मयी॑ जु॒हूः [22]  भव॑ति ।</p>
<h4 id="टक-76">टीका</h4>
<p>पर्णमयीति । &lsquo;नित्यं वृद्धशरादिभ्यः&rsquo; इति मयट् ।</p>
<h3 id="मनतर-77">मन्त्रः</h3>
<p>सौ॒म्या अ॒स्याहु॑तयो भवन्ति ।</p>
<h4 id="टक-77">टीका</h4>
<p>सौम्या इति । सोममाहरन्त्याः गायत्र्याः ऋक्पर्णात्मिकया जुह्वा हुतत्वात् । आसोमाड्ड्यण्&rsquo; ।</p>
<h3 id="मनतर-78">मन्त्रः</h3>
<p>जु॒षन्ते᳚ऽस्य दे॒वा आहु॑तीः ।</p>
<h4 id="टक-78">टीका</h4>
<p>अस्याहुतिर्देवा जुषन्ते प्रीयमाणा भजन्ते ॥</p>
<h3 id="सयकतमनतर-23">संयुक्तमन्त्रः</h3>
<p>दे॒वा वै ब्रह्म॑न्नवदन्त॒ तत्प॒र्ण उपा॑शृणोथ्सु॒श्रवा॒ वै नाम॒ यस्य॑ पर्ण॒मयी॑ जु॒हूर्भव॑ति॒ न पा॒पꣵ श्लोकꣳ॑ शृणोति॒</p>
<h3 id="मनतर-79">मन्त्रः</h3>
<p>दे॒वा वै ब्रह्म॑न्नवदन्त ।<br>
तत्प॒र्ण उपा॑शृणोत्  ।<br>
सु॒श्रवा॒ वै नाम॒ यस्य॑ पर्ण॒मयी॑ जु॒हूर्भव॑ति ।<br>
न पा॒पꣵ श्लोकꣳ॑ शृणोति ।</p>
<h4 id="टक-79">टीका</h4>
<p>3ब्रह्मन् ब्रह्मविषये अवदन्त वादं कृतवन्तः । भासने आत्मनेपदम् । ब्रह्मवादश्रवणं पूरणवर्णात्मकजुहूसंबन्धेन पापशब्दानामश्रवणम् ॥</p>
<h3 id="सयकतमनतर-24">संयुक्तमन्त्रः</h3>
<p>ब्रह्म॒ वै प॒र्णो विण्म॒रुतोऽन्न॒व्ँविण्मा॑रु॒तो᳚ऽश्व॒त्थो यस्य॑ पर्ण॒मयी॑ जु॒हूर्भव॒त्याश्व॑त्थ्युप॒भृद्ब्रह्म॑णै॒वान्न॒मव॑ रु॒न्द्धेऽथो॒ ब्रह्म॑ [23]  ए॒व वि॒श्यध्यू॑हति रा॒ष्ट्रव्ँवै प॒र्णो विड॑श्व॒त्थो यत्प॑र्ण॒मयी॑ जु॒हूर्भव॒त्याश्व॑त्थ्युप॒भृद्रा॒ष्ट्रमे॒व वि॒श्यध्यू॑हति</p>
<h3 id="मनतर-80">मन्त्रः</h3>
<p>ब्रह्म॒ वै प॒र्णो विण्म॒रुतोऽन्न॒व्ँविण्मा॑रु॒तो᳚ऽश्व॒त्थः ।</p>
<p>यस्य॑ पर्ण॒मयी॑ जु॒हूर्भव॑ति ।</p>
<p>आश्व॑त्थ्युप॒भृत् ।</p>
<p>ब्रह्म॑णै॒वान्न॒मव॑ रु॒न्द्धे ।</p>
<p>अथो॒ ब्रह्मै॒व वि॒श्यध्यू॑हति ।</p>
<h4 id="टक-80">टीका</h4>
<p>4ब्रह्म वै पर्ण इति ॥ ब्राह्मणजातिः तदेव पर्णः ; प्रशस्तत्वसामान्यात् । विट् वैश्यजातिः, सा मरुतः; कृष्यादिप्रयासबहुलत्वात् विशोन्नत्वात् ।</p>
<h3 id="मनतर-81">मन्त्रः</h3>
<p>रा॒ष्ट्रव्ँवै प॒र्णः , विड॑श्व॒त्थः ।<br>
यत्प॑र्ण॒मयी॑ जु॒हूर्भव॑ति ।<br>
आश्व॑त्थ्युप॒भृद्रा॒ष्ट्रमे॒व वि॒श्यध्यू॑हति ।</p>
<h4 id="टक-81">टीका</h4>
<p>अपि च - विश उपरि ब्रह्माध्यूहति स्थापयति ॥</p>
<h3 id="सयकतमनतर-25">संयुक्तमन्त्रः</h3>
<p>प्र॒जाप॑ति॒र्वा अ॑जुहो॒थ्सा यत्राहु॑तिᳶ प्र॒त्यति॑ष्ठ॒त्ततो॒ विक॑ङ्कत॒ उद॑तिष्ठ॒त्तत॑ᳶ प्र॒जा अ॑सृजत॒ यस्य॒ वैक॑ङ्कती ध्रु॒वा भव॑ति॒ प्रत्ये॒वास्याहु॑तयस्तिष्ठ॒न्त्यथो॒ प्रैव जा॑यते</p>
<h3 id="मनतर-82">मन्त्रः</h3>
<p>प्र॒जाप॑ति॒र्वा अ॑जुहोत् ।<br>
सा यत्राहु॑तिᳶ प्र॒त्यति॑ष्ठत् ।<br>
ततो॒ विक॑ङ्कत॒ उद॑तिष्ठत् ।<br>
तत॑ᳶ प्र॒जा अ॑सृजत ।<br>
यस्य॒ वैक॑ङ्कती ध्रु॒वा भव॑ति ।<br>
प्रत्ये॒वास्याहु॑तयस्तिष्ठ॒न्त्यथो॒ प्रैव जा॑यते ।</p>
<h4 id="टक-82">टीका</h4>
<p>5प्रजापतिर्वा इत्यादि ॥ गतम् । वैकङ्कती । पूर्ववदञ् ॥</p>
<h3 id="सयकतमनतर-26">संयुक्तमन्त्रः</h3>
<p>ए॒तद्वै स्रु॒चाꣳ रू॒पय्ँयस्यै॒वꣳरू॑पा॒स्स्रुचो॒ भव॑न्ति॒ सर्वा᳚ण्ये॒वैनꣳ॑ रू॒पाणि॑ पशू॒नामुप॑ तिष्ठन्ते॒ नास्याप॑रूपमा॒त्मञ्जा॑यते ॥ [24]</p>
<h3 id="मनतर-83">मन्त्रः</h3>
<p>ए॒तद्वै स्रु॒चाꣳ रू॒पय्ँयस्यै॒वꣳरू॑पा॒स्स्रुचो॒ भव॑न्ति ।</p>
<p>सर्वा᳚ण्ये॒वैनꣳ॑ रू॒पाणि॑ पशू॒नामुप॑ तिष्ठन्ते ।</p>
<h4 id="टक-83">टीका</h4>
<p>6स्रुचामिति ॥ स्रुक्साहचर्यात् स्रुवोपि स्रुगिति व्यपदिश्यते ।</p>
<h3 id="मनतर-84">मन्त्रः</h3>
<p>नास्याप॑रूपमा॒त्मञ्जा॑यते ॥</p>
<h4 id="टक-84">टीका</h4>
<p>नास्येति । अस्य यजमानस्य आत्मन् शरीरे अपरूपं रूपशून्यं न जायते रूपवानेव भवतीति ॥</p>
<p>इति तृतीये पञ्चमे सप्तमोनुवाकः ॥</p>
<h2 id="अनवक-८-दधगरहमनतर">अनुवाकः ८ दधिग्रहमन्त्राः</h2>
<p>विश्वेदेवा ऋषयः</p>
<h3 id="सयकतमनतर-27">संयुक्तमन्त्रः</h3>
<p>उ॒प॒या॒मगृ॑हीतोऽसि प्र॒जाप॑तये त्वा॒ ज्योति॑ष्मते॒ ज्योति॑ष्मन्तङ्गृह्णामि॒ दख्षा॑य दख्ष॒वृधे॑ रा॒तन्दे॒वेभ्यो᳚ऽग्निजि॒ह्वेभ्य॑स्त्वर्ता॒युभ्य॒ इन्द्र॑ज्येष्ठेभ्यो॒ वरु॑णराजभ्यो॒ वाता॑पिभ्यᳶ प॒र्जन्या᳚त्मभ्यः</p>
<h3 id="मनतर-85">मन्त्रः</h3>
<p>उ॒प॒या॒मगृ॑हीतोऽसि प्र॒जाप॑तये त्वा ।<br>
ज्योति॑ष्मते॒ ज्योति॑ष्मन्तङ्गृह्णामि ।</p>
<h4 id="टक-85">टीका</h4>
<p>1प्राजापत्यं दधिग्रहं गृह्णाति - उपयामगृहीतोसीत्यादि ॥ &lsquo;इयं वा उपयामः&rsquo; तयैव गृहीतोसि । &lsquo;तृतीया कर्मणि&rsquo; इति पूर्वपदप्रकृतिस्वरत्वम् । प्रजापतये ज्योतिष्मते दीप्तिमते हे दधिग्रह त्वां दीप्तिमन्तं गृह्णामि ।</p>
<h3 id="मनतर-86">मन्त्रः</h3>
<p>दख्षा॑य दख्ष॒वृधे॑ रा॒तन्दे॒वेभ्यो᳚ऽग्निजि॒ह्वेभ्य॑स्त्वर्ता॒युभ्य॒ इन्द्र॑ज्येष्ठेभ्यो॒ वरु॑णराजभ्यो॒ वाता॑पिभ्यᳶ प॒र्जन्या᳚त्मभ्यः ।</p>
<h4 id="टक-86">टीका</h4>
<p>दक्षाय सर्वोत्पादनसमर्थाय दक्षवृधे दक्षयोरुत्साहवतोरध्वर्युयजमानयोर्वर्धयित्रे; अन्तरितत्वादिदोषापनयनात् । &lsquo;यां वा अध्वर्युश्च यजमानश्च देवतामन्तरितः&rsquo; इति ब्राह्मणम् । वृधेर्ण्यन्तात्क्विप्, &lsquo;बहुलमन्यत्रापि&rsquo; इति णिलुक् । ग्रहो विशेष्यते - रातं दत्तं देवेभ्यः । प्रजापतेस्सर्वदेवतात्मकत्वात् तस्मै गृहीतं सर्वदेवेभ्यो दत्तं भवतीति ।</p>
<p>देवा विशेष्यन्ते - अग्निजिह्वेभ्यः अग्निः जिह्वास्थानीयो येषां तेभ्यः ।</p>
<p>ऋतायुभ्यः ऋतं यज्ञः सत्यं वा आयुर्येषां तेभ्यः । <br>
इन्द्रज्येष्ठेभ्यः इन्द्रो ज्येष्ठः श्रेष्ठो येषां तेभ्यः ।<br>
वरुणराजभ्यः वरुणो राजा येषां तेभ्यः ।     <br>
वातापिभ्यः वातवद्व्याप्नुवद्भ्यः वातमाविश्य व्याप्नुवद्भ्यः अमूर्तेभ्यः पितृभ्यः । उक्तमुत्तरपदाद्युदात्तत्वम् ।<br>
पर्जन्यात्मभ्यः वर्षणस्वभावेम्बः । एभ्यः सर्वेभ्यो यो दत्तो भवति, तं त्वां प्रजापतये गृह्णामीति ॥</p>
<h3 id="सयकतमनतर-28">संयुक्तमन्त्रः</h3>
<p>दि॒वे त्वा॒न्तरि॑ख्षाय त्वा पृथि॒व्यै त्वा</p>
<h3 id="मनतर-87">मन्त्रः</h3>
<p>दि॒वे त्वा᳚ +++(उद्यच्छामि )+++  ,<br>
अ॒न्तरि॑ख्षाय त्वा +++(उद्यच्छामि)+++  ,<br>
पृ॒थि॒व्यै त्वा᳚ +++(उद्यच्छामि)+++  ।</p>
<h4 id="टक-87">टीका</h4>
<p>2आदायोत्तिष्ठति - दिव इत्यादि ॥ दिवाद्यथं त्वामुद्यच्छामीति शेषः । &lsquo;ऊडिदम्&rsquo; इति दिवश्चतुर्थ्या उदात्तत्वम् । &lsquo;उदात्तयणः&rsquo; इति पृथिव्याः ॥</p>
<h3 id="सयकतमनतर-29">संयुक्तमन्त्रः</h3>
<p>अपे᳚न्द्र द्विष॒तो मनोऽप॒ जिज्या॑सतो ज॒ह्यप॒ यो नो॑ऽराती॒यति॒ तञ्ज॑हि</p>
<h3 id="मनतर-88">मन्त्रः</h3>
<p>अपे᳚न्द्र द्विष॒तो मनोऽप॒ जिज्या॑सतो ज॒ह्यप॒ यो नो॑ऽराती॒यति॒ तञ्ज॑हि ।</p>
<h4 id="टक-88">टीका</h4>
<p>3पूर्वया द्वारा निष्क्रामति - अपेन्द्रेति पुरोष्णिहा ॥ तृतीयस्याष्टाक्षरत्वात्, (द्वितीयस्य) । हे इन्द्र द्विषतः, योस्मान् द्वेष्टि भवन्तं वा, तस्य मनः अपजहि अपगमय नाशय । किञ्च - जिज्यासतः योस्मान् क्षपयितुमिच्छति, तस्य च मनोपजहि । ताननेन पापेन जहि । यद्वा - जिज्यासतः अस्माकं शत्रूनपजहि जिज्यासतश्च मनोऽपजहि । अरातीयति अदानमिच्छति योस्मभ्यं न किञ्चिदपि दातुमिच्छति, तं चादानशीलं शत्रुं जहि । अरातिशब्दात् &lsquo;छन्दसि परेच्छायाम्&rsquo; इति क्यच् ॥</p>
<h3 id="सयकतमनतर-30">संयुक्तमन्त्रः</h3>
<p>प्रा॒णाय॑ त्वापा॒नाय॑ त्वा व्या॒नाय॑ त्वा स॒ते त्वास॑ते त्वा॒द्भ्यस्त्वौष॑धीभ्यो॒ विश्वे᳚भ्यस्त्वा भू॒तेभ्यो॒ यत॑ᳶ प्र॒जा अक्खि॑द्रा॒ अजा॑यन्त॒ तस्मै᳚ त्वा प्र॒जाप॑तये विभू॒दाव्ने॒ ज्योति॑ष्मते॒ ज्योति॑ष्मन्तञ्जुहोमि ॥ [25]</p>
<h3 id="मनतर-89">मन्त्रः</h3>
<p>प्रा॒णाय॑ त्वा +++(उद्यच्छामि )+++  ,<br>
अ॒पा॒नाय॑ त्वा  +++(उद्यच्छामि )+++  ,<br>
व्या॒नाय॑ त्वा +++(उद्यच्छामि )+++  ,<br>
स॒ते  त्वा᳚  +++(उद्यच्छामि )+++  ,
अस॑ते त्वा +++(उद्यच्छामि )+++  ,<br>
अ॒द्भ्यस्त्वा᳚ +++(उद्यच्छामि )+++  ,<br>
ओष॑धीभ्यो॒ +++(त्वा उद्यच्छामि )+++  ,<br>
विश्वे᳚भ्यस्त्वा +++(उद्यच्छामि )+++  ,<br>
भू॒तेभ्यो॒ +++(त्वा उद्यच्छामि )+++  , <br>
यत॑ᳶ प्र॒जा अक्खि॑द्रा॒ अजा॑यन्त</p>
<h4 id="टक-89">टीका</h4>
<p>4अथ जुहोति - प्राणाय त्वेत्यादिभिः । सर्वे निगदसिद्धाः । प्राणादयश्शब्दा व्युत्पादिताः ।
सते । &lsquo;शतुरनुमः&rsquo; इति चतुर्थ्या उदात्तत्वम् ।<br>
अद्भ्यः । &lsquo;ऊडिदम्&rsquo; इति । अक्खिद्रा अदीनाः ऊर्जिताः अजायन्त । खिद दैन्ये, औणादिको रक्प्रत्ययः, छान्दसो वर्णोपजनः ।</p>
<h3 id="मनतर-90">मन्त्रः</h3>
<p>तस्मै᳚ त्वा प्र॒जाप॑तये विभू॒दाव्ने॒ ज्योति॑ष्मते॒ ज्योति॑ष्मन्तञ्जुहोमि ॥ [25]</p>
<h4 id="टक-90">टीका</h4>
<p>तस्मै त्वा प्रजापतये विभूदाव्ने विभूनां हतामर्थानां दात्रे । &lsquo;आतो मनिन्&rsquo; इति वनीप् &lsquo;अन्येषामपि दृश्यते&rsquo; इति संहितायां पूर्वपदस्य दीर्घत्वम् ।</p>
<p>ज्योतिष्मत इत्यादि । व्याख्यातम्</p>
<ul>
<li>{ ज्योतिष्मते दीप्तिमते त्वां दीप्तिमन्तं गृह्णामि ।}<br>
तादृशाय प्राणाद्यर्थं त्वां जुहोमीति ॥</li>
</ul>
<p>इति तृतीये पञ्चमे अष्टमोनुवाकः ॥</p>
<h2 id="अनवक--९-दधगरहवधनम">अनुवाकः  ९ दधिग्रहविधानम्</h2>
<p>विश्वेदेवा ऋषयः</p>
<h3 id="सयकतमनतर-31">संयुक्तमन्त्रः</h3>
<p>याव्ँवा अ॑ध्व॒र्युश्च॒ यज॑मानश्च दे॒वता॑मन्तरि॒तस्तस्या॒ आ वृ॑श्च्येते प्राजाप॒त्यन्द॑धिग्र॒हङ्गृ॑ह्णीयात्प्र॒जाप॑ति॒स्सर्वा॑ दे॒वता॑ दे॒वता᳚भ्य ए॒व नि ह्नु॑वाते</p>
<h3 id="मनतर-91">मन्त्रः</h3>
<p>याव्ँवा अ॑ध्व॒र्युश्च॒ यज॑मानश्च दे॒वता॑मन्तरि॒तस्तस्या॒ आ वृ॑श्च्येते ।</p>
<h4 id="टक-91">टीका</h4>
<p>1अथास्य दधिग्रहस्य ब्राह्मणम् - यां वा इत्यादि ॥ यां देवतामन्तरितः अन्तर्हितां कुरुतः, लुप्तभागत्वात् । तस्यै तस्यास्सकाशादेव तौ आवृश्च्येते हियेते ।</p>
<h3 id="मनतर-92">मन्त्रः</h3>
<p>प्रा॒जा॒प॒त्यन्द॑धिग्र॒हङ्गृ॑ह्णीयात् ।</p>
<h4 id="टक-92">टीका</h4>
<p>तत्परिहारार्थं प्राजापत्यं दधिग्रहं गृह्णीयात् ।</p>
<h3 id="मनतर-93">मन्त्रः</h3>
<p>प्र॒जाप॑ति॒स्सर्वा॑ दे॒वता॑ दे॒वता᳚भ्य ए॒व नि ह्नु॑वाते ।</p>
<h4 id="टक-93">टीका</h4>
<p>प्रजापतिस्सर्वदेवतात्मकः सर्वदेवतोपकारार्थमेवान्तरायस्य निह्नवः कृतो भवति योध्वर्युयजमानाभ्यामेकस्यै देवतायै हविरन्तरायः कृतः, सर्वदेवतानां दधिग्रहद्वारेण हविर्लाभहेतुस्सम्पन्न इति ॥</p>
<h3 id="सयकतमनतर-32">संयुक्तमन्त्रः</h3>
<p>ज्ये॒ष्ठो वा ए॒ष ग्रहा॑णा॒य्ँयस्यै॒ष गृ॒ह्यते॒ ज्यैष्ठ्य॑मे॒व ग॑च्छति॒ सर्वा॑सा॒व्ँवा ए॒तद्दे॒वता॑नाꣳ रू॒पय्ँयदे॒ष ग्रहो॒ यस्यै॒ष गृ॒ह्यते॒ सर्वा᳚ण्ये॒वैनꣳ॑ रू॒पाणि॑ पशू॒नामुप॑ तिष्ठन्ति</p>
<h3 id="मनतर-94">मन्त्रः</h3>
<p>ज्ये॒ष्ठो वा ए॒ष ग्रहा॑णा॒य्ँयस्यै॒ष गृ॒ह्यते ।</p>
<p>ज्यैष्ठ्य॑मे॒व ग॑च्छति ।</p>
<h4 id="टक-94">टीका</h4>
<p>2ज्येष्ठो वा इत्यादि ॥ ज्येष्ठो वृद्धतमः । &lsquo;वृद्धस्य च&rsquo; इति ज्यादशेः । ज्येष्ठकनिष्ठयोर्वृद्धत्वं ज्यैष्ठ्यम् । गुणवचने ष्यञ् ।</p>
<h3 id="मनतर-95">मन्त्रः</h3>
<p>सर्वा॑सा॒व्ँवा ए॒तद्दे॒वता॑नाꣳ रू॒पय्ँयदे॒ष ग्रहो॒ यस्यै॒ष गृ॒ह्यते॒ सर्वा᳚ण्ये॒वैनꣳ॑ रू॒पाणि॑ पशू॒नामुप॑ तिष्ठन्ति।</p>
<h4 id="टक-95">टीका</h4>
<p>सर्वासामित्यादि । गतम् ॥</p>
<h3 id="सयकतमनतर-33">संयुक्तमन्त्रः</h3>
<p>उपया॒मगृ॑हीतः [26] अ॒सि॒ प्र॒जाप॑तये त्वा॒ ज्योति॑ष्मते॒ ज्योति॑ष्मन्तङ्गृह्णा॒मीत्या॑ह॒ ज्योति॑रे॒वैनꣳ॑ समा॒नाना᳚ङ्करोत्यग्निजि॒ह्वेभ्य॑स्त्वर्ता॒युभ्य॒ इत्या॑है॒ताव॑ती॒र्वै दे॒वता॒स्ताभ्य॑ ए॒वैन॒ꣳ॒ सर्वा᳚भ्यो गृह्णा॒त्यपे᳚न्द्र द्विष॒तो मन॒ इत्या॑ह॒ भ्रातृ॑व्यापनुत्त्यै प्रा॒णाय॑ त्वापा॒नाय॒ त्वेत्या॑ह प्रा॒णाने॒व यज॑माने दधाति॒ तस्मै᳚ त्वा प्र॒जाप॑तये विभू॒दाव्ने॒ ज्योति॑ष्मते॒ ज्योति॑ष्मन्तञ्जुहोमि [27]  इत्या॑ह प्र॒जाप॑ति॒स्सर्वा॑ दे॒वता॒स्सर्वा᳚भ्य ए॒वैन॑न्दे॒वता᳚भ्यो जुहोति</p>
<h3 id="मनतर-96">मन्त्रः</h3>
<p>उ॒प॒या॒मगृ॑हीतोऽसि  प्र॒जाप॑तये त्वा ।<br>
ज्योति॑ष्मते॒ ज्योति॑ष्मन्तङ्गृह्णा॒मीत्या॑ह ।<br>
ज्योति॑रे॒वैनꣳ॑ समा॒नाना᳚ङ्करोति ।<br>
अ॒ग्नि॒जि॒ह्वेभ्य॑स्त्वर्ता॒युभ्य॒ इत्या॑ह ।</p>
<h4 id="टक-96">टीका</h4>
<p>3अथ मन्त्रपदानि व्याचष्टे - उपयामगृहीत इति ॥ ज्योतिः द्युतिमन्तं समानानां मध्ये यजमानं करोति ।</p>
<h3 id="मनतर-97">मन्त्रः</h3>
<p>ए॒ताव॑ती॒र्वै दे॒वता॒स्ताभ्य॑ ए॒वैन॒ꣳ॒ सर्वा᳚भ्यो गृह्णा॒ति  ।</p>
<p>अपे᳚न्द्र द्विष॒तो मन॒ इत्या॑ह ।<br>
भ्रातृ॑व्यापनुत्त्यै प्रा॒णाय॑ त्वापा॒नाय॒ त्वेत्या॑ह ।</p>
<p>प्रा॒णाने॒व यज॑माने दधाति ।</p>
<p>तस्मै᳚ त्वा प्र॒जाप॑तये विभू॒दाव्ने॒ ज्योति॑ष्मते॒ ज्योति॑ष्मन्तञ्जुहोमीत्या॑ह ।</p>
<p>प्र॒जाप॑ति॒स्सर्वा॑ दे॒वता॒स्सर्वा᳚भ्य ए॒वैन॑न्दे॒वता᳚भ्यो जुहोति ।</p>
<h4 id="टक-97">टीका</h4>
<p>एतावतीः एतावत्यः या अग्निजिह्वाद्याः पर्जन्यान्ताः एतावत्प्रमाणाः भ्रातृव्याभिभूत्यै । दासीभारादित्वात्पूर्वपदप्रकृतिस्वरत्वम् ॥</p>
<h3 id="सयकतमनतर-34">संयुक्तमन्त्रः</h3>
<p>आज्यग्र॒हङ्गृ॑ह्णीया॒त्तेज॑स्कामस्य॒ तेजो॒ वा आज्य॑न्तेज॒स्व्ये॑व भ॑वति सोमग्र॒हङ्गृ॑ह्णीयाद्ब्रह्मवर्च॒सका॑मस्य ब्रह्मवर्च॒सव्ँवै सोमो᳚ ब्रह्मवर्च॒स्ये॑व भ॑वति दधिग्र॒हङ्गृ॑ह्णीयात्प॒शुका॑म॒स्योर्ग्वै दध्यूर्क्प॒शव॑ ऊ॒र्जैवास्मा॒ ऊर्ज॑म्प॒शूनव॑ रुन्द्धे ॥ [28]</p>
<h3 id="मनतर-98">मन्त्रः</h3>
<p>आ॒ज्य॒ग्र॒हङ्गृ॑ह्णीया॒त्तेज॑स्कामस्य ।</p>
<h4 id="टक-98">टीका</h4>
<p>4आज्यग्रहमित्यादयः काम्या विधयः । तेजस्कामस्य । &lsquo;शीलिकामि&rsquo; इत्यादिना णः, पूर्वपदप्रकृतिस्वरत्वम्, &lsquo;अतः कृकमि&rsquo; इत्यादिना सत्वम् ।</p>
<h3 id="मनतर-99">मन्त्रः</h3>
<p>तेजो॒ वा आज्य॑न्तेज॒स्व्ये॑व भ॑वति ।</p>
<p>सो॒म॒ग्र॒हङ्गृ॑ह्णीयाद्ब्रह्मवर्च॒सका॑मस्य ।<br>
ब्र॒ह्म॒व॒र्च॒सव्ँवै सोमो᳚ ब्रह्मवर्च॒स्ये॑व भ॑वति ।</p>
<p>द॒धि॒ग्र॒हङ्गृ॑ह्णीयात् प॒शुका॑म॒स्य ।<br>
ऊर्ग्वै दध्यूर्क्प॒शव॑ ऊ॒र्जैवास्मा॒ ऊर्ज॑म्प॒शूनव॑ रुन्द्धे ॥</p>
<h4 id="टक-99">टीका</h4>
<p>तेजो वा इति । तद्धेतुत्वात्ताच्छब्द्यम् । एवं सर्वत्र । &lsquo;सावेकाचः&rsquo; इत्यूर्जस्तृतीयाया उदात्तत्वम् । अस्मा इत्यन्वादेशेऽशनुदात्तः । &lsquo;बर्हिषो बर्हिषि गृह्णीयात् । अंशूनुपसंगृह्य सोमं गृह्णीयात्&rsquo; इत्याचार्याः ॥</p>
<p>इति तृतीये पञ्चमे नवमोनुवाकः ।</p>
<h2 id="अनवक--१०-अगनगरह--परणगरहशच">अनुवाकः  १० अग्निग्रहाः  प्राणग्रहाश्च</h2>
<p>१ त्रिष्टुप्<br>
विश्वेदेवा ऋषयः</p>
<h3 id="मनतर-100">मन्त्रः</h3>
<p>त्वे क्रतु॒मपि॑ वृञ्जन्ति॒ विश्वे॒ द्विर्यदे॒ते त्रिर्भव॒न्त्यूमाः᳚  ।<br>
स्वा॒दोस्स्वादी॑यस्स्वा॒दुना॑ सृजा॒ समत॑ ऊ॒ षु मधु॒ मधु॑ना॒भि यो॑धि  ।</p>
<h4 id="टक-100">टीका</h4>
<p>1अथ तृतीयेऽह्नि प्राजापत्यमतिग्राह्यं गृह्णाति - त्वे क्रतुमपि वृञ्जन्तीत्येकां त्रिष्टुभमनुद्रुत्य उपयामगृहीतोसीति यजुषा ॥ त्वे तव । &lsquo;सुपां सुलुक्&rsquo; इति शे आदेशः । क्रतुं कर्म पूजादिकं विश्वे सर्वेऽपि वृञ्जन्ति सकृदनुष्ठाय संस्थापयन्ति । तत्र द्विरनुष्ठानं, तेनैते स्मः अस्मदादीनां विलक्षणानां यज्ञकर्मणि वर्तमानानां सः स्वभाव इति । ये त्रिरनुतिष्ठन्ति ते ऊमाः अवितारस्सर्वस्य अस्मत्तोपि विलक्षणाः देवा भवन्ति, देवानां स स्वभाव इति । तस्मादस्माभिः द्वितीयः प्राजापत्यग्रहो गृह्यते इति । त्रिरिति । एकवाक्ये पदात्परत्वाभावाद्भवन्तीति न निहन्यते । अवतेरौणादिके मत्प्रत्यये &lsquo;ज्वरत्वर&rsquo; इत्यादिना ऊठ् । तस्मात्स्वादोः पूर्वस्मात् प्राजापत्यात् स्वादीयः स्वादुतरमेतत् स्वादुना दध्यादिना संसृज संसृजामि । पुरुषव्यत्ययः, &lsquo;द्व्यचोतस्तिङः&rsquo; इति संहितायां दीर्घत्वम् । अतस्त्वमपि हे प्रजापते ग्रह एव वा । मधु मधुनः फलस्य साधनमेतत्कर्म मधुना कर्मफलेन सुष्ठु अभियोधि आभिमुख्येन संसृज । &lsquo;वा छन्दसि&rsquo; इत्यपित्त्वाभावेनाङित्त्वात् &lsquo;अङितश्च&rsquo; इति धिभावः, &lsquo;उतो वृद्धिः&rsquo; इति व्यत्ययेन न क्रियते, &lsquo;अन्येषामपि दृश्यते&rsquo; इति उकारस्य संहितायां दीर्घत्वम्, &lsquo;सुञः&rsquo; इति षत्वम् ॥</p>
<h3 id="सयकतमनतर-35">संयुक्तमन्त्रः</h3>
<p>उ॒प॒या॒मगृ॑हीतोऽसि प्र॒जाप॑तये त्वा॒ जुष्ट॑ङ्गृह्णाम्ये॒ष ते॒ योनि॑ᳶ प्र॒जाप॑तये त्वा  ।</p>
<h3 id="मनतर-101">मन्त्रः</h3>
<p>उ॒प॒या॒मगृ॑हीतोऽसि प्र॒जाप॑तये त्वा॒ जुष्ट॑ङ्गृह्णामि  ।</p>
<h4 id="टक-101">टीका</h4>
<p>2उपयामगृहीतोसीत्यादि ॥ गतम् ॥</p>
<h3 id="मनतर-102">मन्त्रः</h3>
<p>ए॒ष ते॒ योनि॑ᳶ प्र॒जाप॑तये त्वा  ।</p>
<h4 id="टक-102">टीका</h4>
<p>3अनेन गृहीत्वा परिमृज्य सादयति - एष ते योनिः प्रजापतये त्वेत्यादि ॥ &lsquo;पत्यावैश्वर्ये&rsquo; इति पूर्वपदप्रकृतिस्वरत्वम् ॥</p>
<h3 id="मनतर-103">मन्त्रः</h3>
<p>प्रा॒ण॒ग्र॒हान्गृ॑ह्णाति  ।</p>
<h4 id="टक-103">टीका</h4>
<p>4प्राणग्रहान् गृह्णातीत्यादि ब्राह्मणम् ॥ एषां मन्त्रास्त्वनन्तरकाण्डे भविष्यन्ति । तत्रायं प्रयोगक्रमः - सन्नद्धस्य राज्ञो नवांशून् प्राच आयातयति &lsquo;अयं पुरोभुवः&rsquo; इति । &lsquo;अयं दक्षिणा विश्वकर्मा&rsquo; इति नव दक्षिणा आयातयति । &lsquo;अयं पश्चाद्विश्वव्यचाः&rsquo; इति नव प्रतीच आयातयति । &lsquo;इदमुत्तरात्सुवः&rsquo; इति नवोदीच आयातयति । &lsquo;इयमुपरि मतिः&rsquo; इति नवोपरिष्टात्प्रदक्षिणं पर्यायातयति । तानपानभृद्भिः प्रत्यूहति &lsquo;प्राची दिशाम्&rsquo; इति । वाचयति &lsquo;पितरः पितामहाः&rsquo; इति, ये पुरस्ताद्भवन्ति । अथ &lsquo;दक्षिणा दिशाम्&rsquo; इति ये दक्षिणतो भवन्ति । अथ &lsquo;प्रतीची दिशाम्&rsquo; इति ये पश्चाद्भवन्ति । अथ &lsquo;उदीची दिशाम्&rsquo; इति य उत्तरतो भवन्ति । अथ &lsquo;ऊर्ध्वा दिशाम्&rsquo; इति य उपरिष्टात्प्रदक्षिणं पर्याता भवन्ति ॥</p>
<h3 id="सयकतमनतर-36">संयुक्तमन्त्रः</h3>
<p>ए॒ताव॒द्वा अ॑स्ति॒ याव॑दे॒ते ग्रहा॒स्स्तोमा॒श्छन्दाꣳ॑सि पृ॒ष्ठानि॒ दिशो॒ याव॑दे॒वास्ति॒ तत् [29] अव॑ रुन्द्धे ।</p>
<h3 id="मनतर-104">मन्त्रः</h3>
<p>ए॒ताव॒द्वा अ॑स्ति॒ याव॑दे॒ते ग्रहा॒स्स्तोमा॒श्छन्दाꣳ॑सि पृ॒ष्ठानि॒ दिशो॒ याव॑दे॒वास्ति॒ तदव॑ रुन्द्धे ।</p>
<h4 id="टक-104">टीका</h4>
<p>5एतावद्वा इत्यादि ॥ एतावदेवास्मिन् जगति पुनरेते ग्रहाः स्तोमास्त्रिवृदादयः, छन्दांसि गायत्र्यादीनि, पृष्ठानि सामानि रथन्तरादीनि । एतदात्मका एते ग्रहाः एतावदेवास्ति सर्वमवरुन्धे ॥</p>
<h3 id="सयकतमनतर-37">संयुक्तमन्त्रः</h3>
<p>ज्ये॒ष्ठा वा ए॒तान्ब्रा᳚ह्म॒णाᳶ पु॒रा वि॒द्वाम॑क्र॒न्तस्मा॒त्तेषा॒ꣳ॒ सर्वा॒ दिशो॒ऽभिजि॑ता अभूव॒न्यस्यै॒ते गृ॒ह्यन्ते॒ ज्यैष्ठ्य॑मे॒व ग॑च्छत्य॒भि दिशो॑ जयति</p>
<h3 id="मनतर-105">मन्त्रः</h3>
<p>ज्ये॒ष्ठा वा ए॒तान्ब्रा᳚ह्म॒णाᳶ पु॒रा वि॒द्वाम॑क्रन् ।</p>
<p>तस्मा॒त्तेषा॒ꣳ॒ सर्वा॒ दिशो॒ऽभिजि॑ता अभूवन् ।</p>
<p>यस्यै॒ते गृ॒ह्यन्ते॒ ज्यैष्ठ्य॑मे॒व ग॑च्छति ।</p>
<p>अ॒भि दिशो॑ जयति ।</p>
<h4 id="टक-105">टीका</h4>
<p>6ज्येष्ठा वा इत्यादि ॥ गतम् । विदामक्रन् । विदेर्लुङि &lsquo;अभ्युत्सादयाम्&rsquo; इत्यादौ आम्प्रत्ययो निपात्यते, &lsquo;मन्त्रे घस&rsquo; इत्यादिना अनुप्रयुज्यमानस्य च्लेर्लुक् ॥</p>
<h3 id="सयकतमनतर-38">संयुक्तमन्त्रः</h3>
<p>पञ्च॑ गृह्यन्ते॒ पञ्च॒ दिश॒स्सर्वा᳚स्वे॒व दि॒ख्ष्वृ॑ध्नुवन्ति॒ नव॑नव गृह्यन्ते॒ नव॒ वै पुरु॑षे प्रा॒णाᳶ प्रा॒णाने॒व यज॑मानेषु दधति</p>
<h3 id="मनतर-106">मन्त्रः</h3>
<p>पञ्च॑ गृह्यन्ते ।<br>
पञ्च॒ दिश॒स्सर्वा᳚स्वे॒व दि॒ख्ष्वृ॑ध्नुवन्ति ।</p>
<h4 id="टक-106">टीका</h4>
<p>7पञ्च गृह्यन्ते इत्यादयो विधयः । नियतमेव नवांशवो गृह्यन्ते ।</p>
<h3 id="मनतर-107">मन्त्रः</h3>
<p>नव॑नव गृह्यन्ते ।</p>
<h4 id="टक-107">टीका</h4>
<p>नव वा इति । सप्त शीर्षण्याः, द्वाववाञ्चौ ।</p>
<h3 id="मनतर-108">मन्त्रः</h3>
<p>नव॒ वै पुरु॑षे प्रा॒णाᳶ प्रा॒णाने॒व यज॑मानेषु दधति ।</p>
<h4 id="टक-108">टीका</h4>
<p>यजमानेषु दधतीति । सत्रविषयत्वाद्बहुवचनम् ॥</p>
<h3 id="सयकतमनतर-39">संयुक्तमन्त्रः</h3>
<p>प्राय॒णीये॑ चोदय॒नीये॑ च गृह्यन्ते प्रा॒णा वै प्रा॑णग्र॒हाः [30] प्रा॒णैरे॒व प्र॒यन्ति॑ प्रा॒णैरुद्य॑न्ति दश॒मेऽह॑न्गृह्यन्ते</p>
<h3 id="मनतर-109">मन्त्रः</h3>
<p>प्रा॒य॒णीये॑  चोदय॒नीये॑ च गृह्यन्ते ।<br>
प्रा॒णा वै प्रा॑णग्र॒हाᳶ प्रा॒णैरे॒व प्र॒यन्ति॑ ।<br>
प्रा॒णैरुद्य॑न्ति दश॒मेऽह॑न्गृह्यन्ते ।</p>
<h4 id="टक-109">टीका</h4>
<p>8क्व पुनरेते ग्रहाः गृहीतव्या इत्याह - प्रायणीये चेत्यादि ॥ एते प्रायणीयोदयनीययोरेव नियुक्ता गृह्यन्ते । &lsquo;दशमेहंस्तदु रात्रिसत्रेष्वग्निष्टोम आयातयति वा गृह्णीयादगदो हैव भवति&rsquo; इत्याचार्याः ॥</p>
<h3 id="सयकतमनतर-40">संयुक्तमन्त्रः</h3>
<p>प्रा॒णा वै प्रा॑णग्र॒हाᳶ प्रा॒णेभ्य॒ᳵ खलु॒ वा ए॒तत्प्र॒जा य॑न्ति॒ यद्वा॑मदे॒व्यय्ँयोने॒श्च्यव॑ते दश॒मेऽह॑न्वामदे॒व्यय्ँयोने᳚श्च्यवते॒ यद्द॑श॒मेऽह॑न्गृ॒ह्यन्ते᳚ प्रा॒णेभ्य॑ ए॒व तत्प्र॒जा न य॑न्ति ॥ [31]</p>
<h3 id="मनतर-110">मन्त्रः</h3>
<p>प्रा॒णा वै प्रा॑णग्र॒हाᳶ प्रा॒णेभ्य॒ᳵ खलु॒ वा ए॒तत्प्र॒जा य॑न्ति ।<br>
यद्वा॑मदे॒व्यय्ँयोने॒श्च्यव॑ते ।<br>
दश॒मेऽह॑न्वामदे॒व्यय्ँयोने᳚श्च्यवते ।<br>
यद्द॑श॒मेऽह॑न्गृ॒ह्यन्ते᳚ ।<br>
प्रा॒णेभ्य॑ ए॒व तत्प्र॒जा न य॑न्ति ॥</p>
<h4 id="टक-110">टीका</h4>
<p>9प्राणेभ्य इत्यादि - प्राणेभ्यः प्रजायन्ति उपगच्छन्ति तदा, यदा वामदेव्यं साम योनेश्च्यवते । कदा पुनस्तद्योनेश्च्यवते? आह - दशमेऽहन्नित्यादि । गतम् । &lsquo;वामदेवाड्ड्यड्ड्यौ&rsquo; ॥</p>
<p>इति तृतीये पञ्चमे दशमोनुवाकः ॥</p>
<h2 id="अनवक-११-पशकहतरपयगमनतर">अनुवाकः ११ पाशुकहौत्रोपयोगिमन्त्राः</h2>
<p>गायत्री<br>
२-४ अनुष्टुप् <br>
६-८ २१ त्रिष्टुप्<br>
विश्वेदेवा ऋषयः</p>
<h3 id="मनतर-111">मन्त्रः</h3>
<p>प्र दे॒वन्दे॒व्या धि॒या भर॑ता जा॒तवे॑दसम्  ।<br>
ह॒व्या नो॑ वख्षदानु॒षक्  ।</p>
<h4 id="टक-111">टीका</h4>
<p>1अथ वरुणप्रघासानामग्निप्रणयनीया अष्टौ - प्र देवमिति गायत्री ॥ हे ऋत्विग्यजमानाः देवं जातवेदसं जातानां वेदितारं जातधनादिकं वा अग्निं प्रभरत प्रकर्षेण भरत प्रणयत । &lsquo;अन्येषामपि दृश्यते&rsquo; इति सांहितिको दीर्घः । देव्या दीप्तया धिया प्रज्ञयाकर्मणा वा । &lsquo;उदात्तयणः&rsquo; इति विभक्तेरुदात्तत्वम् । किं प्रयोजनमिति चेत्? नः अस्माकं हव्या हव्यानि हवींषि । &lsquo;शेश्छन्दसि&rsquo; इति लोपः ॥</p>
<h3 id="मनतर-112">मन्त्रः</h3>
<p>अ॒यमु॒ ष्य प्र दे॑व॒युर्होता॑ य॒ज्ञाय॑ नीयते  ।<br>
रथो॒ न योर॒भीवृ॑तो॒ घृणी॑वाञ्चेतति॒ त्मना᳚  ।</p>
<h4 id="टक-112">टीका</h4>
<p>2अथ द्वितीया - अयमुष्य इत्यनुष्टुप् ॥ अयमु अयमेव स्यः सः देवयुः देवान्यष्टुमिच्छन् । &lsquo;न छन्दस्यपुत्रस्य&rsquo; इतीत्वाभावः, &lsquo;क्याच्छन्दसि&rsquo; इत्युप्रत्ययः । होता देवानामाह्वाता सोयमेव यज्ञाय प्रणीयते । रथो न रथ इव । रंहणशील आदित्यो रथः रथवान्वा, लुप्तमत्वर्थीयः । अभिवृतः ब्राह्मणैर्वेष्टितः । सांहितिकमुपसर्गस्य दीर्घत्वम्, &lsquo;गतिरनन्तरः&rsquo; इति गतेः प्रकृतिस्वरत्वम् । योः मिश्रयिता हविषां देवैः । यौतेर्विच् । धृणीवान् रश्मिवान् । सांहितिकं दीर्घत्वम्, &lsquo;छन्दसीरः&rsquo; इति मतुपो वत्वम्, व्यत्ययेन &lsquo;छन्दसि&rsquo; इति रुर्न प्रवर्तते । चेतति जानाति त्मना आत्मना स्वयमेव यागनिवृत्त्युपायान् वेत्तीति । &lsquo;मन्त्रेष्वाङ्यादेः&rsquo; इति लोपः ॥</p>
<h3 id="मनतर-113">मन्त्रः</h3>
<p>अ॒यम॒ग्निरु॑रुष्यत्य॒मृता॑दिव॒ जन्म॑नः  ।<br>
सह॑सश्चि॒थ्सही॑यान्दे॒वो जी॒वात॑वे कृ॒तः  ।</p>
<h4 id="टक-113">टीका</h4>
<p>3अथ तृतीया - अयमग्निरित्यनुष्टुप् ॥ अयं प्रणीयमानोग्निरुरुष्यति रक्षति यागं रक्षःप्रभृतिभ्यः । यद्वा - रक्षत्यात्मानं आ समाप्तेरविनाशो वर्तिष्यते । अमृतादिव जन्मनः यथा अमृतादविद्यमानमरणात् जन्महेतोरविनाशोयं स्तुतो भवति । एवमस्मादाहवनीयाज्जातत्वान्नस्य विनाश इति । उरुष्यतिः कण्ड्वादिः &lsquo;नञो जरमर&rsquo; इत्यमृतशब्दस्योत्तृरपदाद्युदात्तत्वम् । सहसश्चित्सहीयान् । सहो बलम् । मत्वर्थीयो लुप्यते । चिच्छब्दोप्यर्थे । बलवद्भ्योपि बलवत्तरः । सहस्वच्छब्दादीयसुनि &lsquo;विन्मतोर्लुक्&rsquo; इति लुक्, &lsquo;टेः&rsquo; इति टिलोपः । देवः दीप्तिमान् । जीवातवे जीवनहेतवे यागाय कृतः प्रणीतः । सोयमग्निः उरुष्यति ॥</p>
<h3 id="मनतर-114">मन्त्रः</h3>
<p>इडा॑यास्त्वा प॒दे व॒यन्नाभा॑ पृथि॒व्या अधि॑  ।<br>
जात॑वेदो॒ नि धी॑म॒ह्यग्ने॑ ह॒व्याय॒ वोढ॑वे  ।   [32]</p>
<h4 id="टक-114">टीका</h4>
<p>4अथ चतुर्थी - इडाया इत्यनुष्टुप् ॥ हे अग्ने जातवेदः इडायाः पृथिव्याः अवयवे पदे अस्मिन् स्थाने । कस्मिन्? नाभा उत्तरनाभौ । &lsquo;सुपां सुलुक्&rsquo; इति सप्तम्या डादेशः । पृथिव्याः प्रथिताया उत्तरवेद्या अधि उपरिष्टात् निधीमहि स्थापयामः । धीङ् आधारे, छान्दसे लुङि शपो लुक्, &lsquo;बहुलं छन्दस्यमाङ्योगेऽपि&rsquo; इत्यदभावः । किमर्थम्? हव्याय वोढबे हविर्वोढुं देवेभ्यः । &lsquo;तुमर्थे सेसेन्&rsquo; इति तवेन्प्रत्ययः । हवमर्हतीति हव्यः, दण्डादित्वाद्यः, &lsquo;क्रियाग्रहणं कर्तव्यम्&rsquo; इति संप्रदानत्वम् ॥</p>
<h3 id="मनतर-115">मन्त्रः</h3>
<p>अग्ने॒ विश्वे॑भिस्स्वनीक दे॒वैरूर्णा॑वन्तम्प्रथ॒मस्सी॑द॒ योनि᳚म्  ।<br>
कु॒ला॒यिन॑ङ्घृ॒तव॑न्तꣳ सवि॒त्रे य॒ज्ञन्न॑य॒ यज॑मानाय सा॒धु  ।</p>
<h4 id="टक-115">टीका</h4>
<p>5अथ पञ्चमी - अग्ने विश्वेभिरिति त्रिष्टुप् ॥ हे अग्ने विश्वेभिस्सर्वैर्देवैः स्वनीकः सुसेनामुखः विश्वैर्देवैस्सह । ऊर्णावन्तं ऊर्णास्तुकया तद्वन्तं योनिं योनिस्थानं प्रथमो मुख्यस्त्वं सीद आस्व । कुलायिनं संभारैस्तद्वन्तं घृतवन्तं व्याघारणभूतेन तद्वन्तम् । तत्रासीनस्त्वं सवित्रे आदित्याय यज्ञं इष्टं हविर्नय प्रापय । सर्वमिष्टं कुर्विति यावत् । यथोक्तम् - &lsquo;अग्नौ प्रास्ताहुतिस्सम्यगादित्यमुपतिष्ठते&rsquo; इति । किमर्थम्? यजमानाय साधु यथा यजमानार्थं साधयेद्यागफलम् । &lsquo;कृपावाजि&rsquo; इत्युण्प्रत्ययः । यद्वा - यजमानस्य फलावाप्तये यज्ञं साधु सवितारं नय ॥</p>
<h3 id="मनतर-116">मन्त्रः</h3>
<p>सीद॑ होत॒स्स्व उ॑ लो॒के चि॑कि॒त्वान्थ्सा॒दया॑ य॒ज्ञꣳ सु॑कृ॒तस्य॒ योनौ᳚  ।<br>
दे॒वा॒वीर्दे॒वान्ह॒विषा॑ यजा॒स्यग्ने॑ बृ॒हद्यज॑माने॒ वयो॑ धाः  ।</p>
<h4 id="टक-116">टीका</h4>
<p>6अथ षष्ठी - सीदेति त्रिष्टुप् ॥ हे अग्ने होतः आह्वातः स्व उ लोके स्व एव स्थाने उत्तरवेद्यां सीद आस्व । चिकित्वान् स्वव्यापारं जानानः । कित ज्ञाने । सीदंश्च त्वं यज्ञं सुकृतस्य कर्मणः योनौ स्थाने सादय । सांहितिकं दीर्घत्वम् । &lsquo;सूपमानात्क्तः&rsquo; इति सुकृतशब्दोन्तोदात्तः । तदर्थमित्थं कर्तव्यमित्याह – देवावीः देवानामविता रक्षिता तर्पयिता वा । &lsquo;अवितॄस्तॄतन्त्रिभ्य ईः&rsquo; । यस्मादेवं तस्मात् देवान् हविषा यजासि यज । लोट्याडागमः । इदं च कर्तव्यमित्याह – बृहत् महत् यजमाने वयः अन्नं धाः धेहि स्थापय । दधातेर्लेटि शपो लुक् ॥</p>
<h3 id="मनतर-117">मन्त्रः</h3>
<p>नि होता॑ होतृ॒षद॑ने॒ विदा॑नस्त्वे॒षो दी॑दि॒वाꣳ अ॑सदथ्सु॒दख्षः॑  ।<br>
अद॑ब्धव्रतप्रमति॒र्वसि॑ष्ठस्सहस्रम्भ॒रश्शुचि॑जिह्वो अ॒ग्निः  ।</p>
<h4 id="टक-117">टीका</h4>
<p>7अथ सप्तमी - नि होतेति त्रिष्टुप् ॥ होता आह्वाता विदानः स्वाधिकारज्ञः । व्यत्ययेनानुदात्तेत्त्वमात्मनेपदम्, लसार्वधातुकानुदात्तत्वम् । त्वेषः दीप्तिमान् दीदिवान् ज्वलन् । दीव्यतेश्छान्दसस्य लिटः क्वसुरादेशः । सुदक्षः सुष्ठु शीघ्रः सुपण्डितो वा । &lsquo;परादिश्छन्दसि&rsquo; इत्युत्तरपदाद्युदात्तत्वम् । अदब्धव्रतप्रमतिः अनुपहिंसितकर्मा चासौ प्रकृष्टमतिश्चेति कर्मधारयन्याये दासीभारादित्वात्पूर्वपदप्रकृतिस्वरत्वम् । अनुपहिंसितकर्मा, प्रकृष्टा मतिर्यस्येति । वसिष्ठः वसुमत्तरः । सहस्रंभरः बहुधनः धनस्य भर्ता । यद्वा - बहुधनो हि सहस्रं भृत्यादीन् बिभर्तीति । भर्तेः &lsquo;संज्ञायां भृतृवृजि&rsquo; इति खः । शुचिजिह्वः शुद्धज्वालः । अतस्सर्वेऽपि देवाः त्वदर्चिलीढमदन्ति । ईदृशोग्निः अङ्गनादिगुणयुक्तः होतृषदने न्यषीदत् निषीदतु । &lsquo;सदिरप्रतेः&rsquo; इति षत्वम् । निषण्णश्चास्माकं अभिप्रेतानि साधयत्विति । छान्दसो लुङ्, इरित्वादङ् ॥</p>
<h3 id="मनतर-118">मन्त्रः</h3>
<ul>
<li>{त्वन्दू॒तस्त्वम् [33]  उ॒ न॒ᳶ प॒र॒स्पास्त्वव्ँवस्य॒ आ वृ॑षभ प्रणे॒ता  -संयुक्तमन्त्रः   }<br>
त्वन्दू॒तस्त्वमु॑ न॒ᳶ प॒र॒स्पास्त्वव्ँवस्य॒ आ वृ॑षभ प्रणे॒ता  ।<br>
अग्ने॑ तो॒कस्य॑ न॒स्तने॑ त॒नूना॒मप्र॑युच्छ॒न्दीद्य॑द्बोधि गो॒पाः  ।</li>
</ul>
<h4 id="टक-118">टीका</h4>
<p>8अथाष्टमी - हे अग्ने नोस्माकं त्वं दूतः देवेषु गन्ता, त्वमेव नः परस्पाः प्रकृष्टः पारयिता । पारस्करादित्वात्सुट् । वस्यः वसुमत्तरः । ईयसुन आद्यक्षरलोपः, व्यत्ययेन नपुंसकत्वम्, क्रियाविशेषणं वा । वसीयः प्रणेतेति । आमन्त्रितं वा हे वसीयः । व्यत्ययेन निघाताभावः । आकारस्समुच्चये वसीयः प्रणेता प्रधानपाकान्तरशोः [पारयित्रोः] पूर्वापेक्षया समुच्चयः । त्वं नः परस्पाः प्रणेता चेति । हे वृषभ वर्षितः अतोस्माकं तोकस्य तने तनयस्य नप्त्रादेः । छान्दसो वर्णलोपः, विभक्तिव्यत्ययश्च । तनूनां शरीराणां च त्वमेव गोपाः गोपयिता । आयप्रत्ययान्तात्क्विप्, अतो लोपयलोपौ, &lsquo;धातोः&rsquo; इत्यन्तोदात्तत्वम् । पदकारमते पाता गोपाः । स एव विशेष्यते - अप्रयुच्छन् अप्रमाद्यन् दीद्यत् दीप्यमानः । देदितिर्दीप्तिकर्मा छान्दसः अभ्यस्तधर्मः, &lsquo;अभ्यस्तानामादिः&rsquo; इत्याद्युदात्तत्वम् । यदुक्तं त्वमेव नः रक्षेति एतत् त्वं बोधि बुद्ध्यस्व । लेटि शपो लुक् । &lsquo;वा छन्दसि&rsquo; इत्यपित्त्वाभावात् लघूपधगुणाभावः । धातोरन्त्यलोपश्छान्दसः । कर्मणि वा लुङ्, एतत्त्वया बोधि बुध्यतां विदितमिदं तवास्तु त्वमेव नः गोपायितेति । &lsquo;बहुलं छन्दस्यमाङ्योगेऽपि&rsquo; इत्यडभावः ॥</p>
<h3 id="मनतर-119">मन्त्रः</h3>
<p>अ॒भि त्वा॑ देव सवित॒रीशा॑न॒व्ँवार्या॑णाम्  ।<br>
सदा॑वन्भा॒गमी॑महे  ।</p>
<h4 id="टक-119">टीका</h4>
<p>9अत्रैवाग्निमन्थनीयास्त्रयोदश, सर्वा गायत्र्यः, त्रयोदशी त्रिष्टुप् ॥ तत्र प्रथमा - अभि त्वेति ॥ हे देव दानादिगुणयुक्त हे सवितः सर्वस्य प्रसावक त्वामीशानं ईशितारं स्वामिनं वार्याणां वरणीयानां वरिष्ठानां धनानाम् । वृणातेः &lsquo;ऋहलोर्ण्यत् ,&rsquo; &lsquo;ईडवन्द&rsquo; इत्युदात्तत्वम् । हे सदावन् सर्वदा विश्वरक्षिन् भागं भजनीयं धनं अभीमहे आभिमुख्येन याचामहे । &lsquo;कर्षात्वतः&rsquo; इत्यन्तोदात्तत्वम् ॥</p>
<h3 id="मनतर-120">मन्त्रः</h3>
<p>म॒ही द्यौᳶ पृ॑थि॒वी च॑ न इ॒मय्ँय॒ज्ञम्मि॑मिख्षताम्  ।<br>
पि॒पृ॒तान्नो॒ भरी॑मभिः  ।</p>
<h4 id="टक-120">टीका</h4>
<p>10द्वितीया - मही द्यौरिति ॥ व्याख्यातेयं &lsquo;सूर्यो देवः&rsquo; इत्यत्र । मही महती द्यौः पृथिवी च नोस्माकं इमं यज्ञं मिमिक्षतां सिञ्चताम्, पिपृतां प्रीणयतां चास्मान् । भरीमभिः भरणप्रकारैरिति ॥</p>
<h3 id="मनतर-121">मन्त्रः</h3>
<p>त्वाम॑ग्ने॒ पुष्क॑रा॒दध्यथ॑र्वा॒ निर॑मन्थत  ।<br>
मू॒र्ध्नो विश्व॑स्य वा॒घतः॑  ।</p>
<h4 id="टक-121">टीका</h4>
<p>11तृतीया - त्वमग्ने इति ॥ हे अग्ने त्वां अथर्वा ऋषिः पुष्करात्पुष्करपर्णात् अधि उपरि निरमन्थत पुष्करपर्णस्थं मन्थनेन ततो निष्कृष्य अलभत । यथोक्तम् - &lsquo;पुष्करपर्णे ह्येनमुपश्रितमविन्दत्&rsquo; इति । कीदृशात्? मूर्ध्नः मूर्धस्थनीयात् प्रधानभूतात् पुष्करपर्णात् । उदात्तनिवृत्तिस्वरेण विभक्तेरुदात्तत्वम् । विश्वस्य वाघतः ऋत्विक्समुदायस्य [वाहकात्] उदकात्प्राणो निरमन्थदित्येके ॥</p>
<h3 id="मनतर-122">मन्त्रः</h3>
<p>तमु॑ [34]  त्वा॒ द॒ध्यङ्ङृषि॑ᳶ पु॒त्र ई॑धे॒ अथ॑र्वणः  ।<br>
वृ॒त्र॒हण॑म्पुरन्द॒रम्  ।</p>
<h4 id="टक-122">टीका</h4>
<p>12चतुर्थी - तमु त्वेति ॥ तमेव त्वा दध्यङ्नाम ऋषिः अथर्वणः पुत्रः ईधे दीपयामास । &lsquo;इन्धिभवतिभ्यां च&rsquo; इति कित्त्वात् &lsquo;अनिदिताम्&rsquo; इति लोपः । वृत्रहणं वृत्रस्यासुरस्य पाप्मनो वा हन्तारं पुरन्दरं पुरामसुरसम्बन्धिनीनां दारयितारम् । &lsquo;पूस्सर्वयोः&rsquo; इति खच्, &lsquo;वाचयमपुरन्दरौ&rsquo; इति निपात्यते ॥</p>
<h3 id="मनतर-123">मन्त्रः</h3>
<p>तमु॑ त्वा पा॒थ्यो वृषा॒ समी॑धे दस्यु॒हन्त॑मम्  ।<br>
ध॒न॒ञ्ज॒यꣳ रणे॑रणे  ।</p>
<h4 id="टक-123">टीका</h4>
<p>13पञ्चमी - तमु त्वा पाथ्य इति ॥ तमेव त्वां पाथ्यो नाम ऋषिः वृषा प्रधानः समीधे दीपितवान् दस्युहन्तमं दस्यूनां हन्तृतमं हन्तारम् । &lsquo;नाढ्घस्य&rsquo; इति नुट् । धनञ्जयं धनानां जेतारं रणेरणे संग्रामे । पूर्ववत्खच् ।&lsquo;अनुदात्तं च&rsquo; इति द्वितीयो रणशब्दोनुदात्तः ॥</p>
<h3 id="मनतर-124">मन्त्रः</h3>
<p>उ॒त ब्रु॑वन्तु ज॒न्तव॒ उद॒ग्निर्वृ॑त्र॒हाज॑नि  ।<br>
ध॒न॒ञ्ज॒यो रणे॑रणे  ।</p>
<h4 id="टक-124">टीका</h4>
<p>14षष्ठी - उत ब्रुवन्त्विति ॥ उत अपि च जन्तवः मनुष्या ऋत्विगादयः ब्रुवन्तु स्तुतिं कुर्वन्तु । अयमग्निः वृत्रहा पापादेर्हन्ता उदजनि धनंजयो रणेरणे ॥</p>
<h3 id="मनतर-125">मन्त्रः</h3>
<p>आ यꣳ हस्ते॒ न खा॒दिन॒ꣳ॒ शिशु॑ञ्जा॒तन्न बिभ्र॑ति  ।<br>
वि॒शाम॒ग्निꣵ स्व॑ध्व॒रम्  ।</p>
<h4 id="टक-125">टीका</h4>
<p>15अथ सप्तमी - आ यमिति ॥ यमग्निमध्वर्युः हस्ते अञ्जलौ बिभ्रति । विभक्तिवचनव्यत्ययः । यद्वा - लेटि अडागमे &lsquo;नाभ्यस्तस्याचि&rsquo; इति गुणाभावः । &lsquo;ससाधनां क्रियामुपसर्ग आह&rsquo; इति आ इत्यागतोग्निरुच्यते । आगतमेवाग्निं बिभर्ति, न खादिनं हविर्भुञ्जानं ज्वलदवस्थमित्यर्थः । यथाऽऽहुः - &lsquo;जातमध्वर्युरर्ञ्जालिना गृह्णाति&rsquo; इति । शिशुं जातं न जातमिव, यथा मात्रादयो जातमात्रमेव शिशुं हस्ते बिभ्रति । अग्निर्विशेष्यते - विशां मनुष्याणां स्वध्वरं शोभनयज्ञम्; अवितथफलसाधनत्वात् । &lsquo;नञ्सुभ्याम्&rsquo; इत्युत्तरपदान्तोदात्तत्वम् । &lsquo;सावेकाचः&rsquo; इति विशो विभक्तिरुदात्ता । सोयमग्निरुदजनीति ॥</p>
<h3 id="मनतर-126">मन्त्रः</h3>
<p>प्र दे॒वन्दे॒ववी॑तये॒ भर॑ता वसु॒वित्त॑मम्  ।<br>
आ स्वे योनौ॒ नि षी॑दतु  ।</p>
<h4 id="टक-126">टीका</h4>
<p>16अथाष्टमी - प्र देवमिति ॥ देवमग्निं वसुवित्तर्मं धनानां लब्धृतमं प्रभरत । सांहितिकं दीर्घत्वम् । देववीतये देवानां यागाय, देवा वियन्ति भुञ्जतेऽस्मिन्निति । दासीभारादित्वात्पूर्वपदप्रकृतिस्वरत्वम् । सोयं स्वे योनौ आहवनीयस्थाने आहवनीये निषीदतु आगत्यास्ताम् ॥</p>
<h3 id="मनतर-127">मन्त्रः</h3>
<p>आ [35] जा॒तञ्जा॒तवे॑दसि प्रि॒यꣳ शि॑शी॒ताति॑थिम्  ।<br>
स्यो॒न आ गृ॒हप॑तिम्  ।</p>
<h4 id="टक-127">टीका</h4>
<p>17अथ नवमी - आ जातमिति ॥ जातमिममग्निं जातवेदसि आहवनीये अग्नौ आशिशीत आनीय तीक्ष्णं कुरुत । अध्यर्थे वा आकारः । आहवनीयस्योपरि तीक्ष्णं कुरुतेति । ज्वालावत्तीक्ष्णत्वम्, महत्त्वं वा । प्रियमतिथिमिव, यथा प्रियमतिथिमागतं पूजया तर्पयन्ति एवममुं ग्रहपतिं ग्रहाणां पातारमग्निं स्योने स्थाने वा आशिशीत । आकारस्समुच्चये । शेतेर्लेटि शपश्श्लुः, &lsquo;ई हल्यघोः&rsquo; इतीत्वम् ॥</p>
<h3 id="मनतर-128">मन्त्रः</h3>
<p>अ॒ग्निना॒ग्निस्समि॑ध्यते क॒विर्गृ॒हप॑ति॒र्युवा᳚  ।<br>
ह॒व्य॒वाड्जु॒ह्वा᳚स्यः  ।</p>
<h4 id="टक-128">टीका</h4>
<p>18दशमी - अग्निनेति ॥ &lsquo;यस्त्वा हृदा&rsquo; इत्यत्र व्याख्याता । अग्निना प्रभूतेनाग्निना आहवनीयः समिध्यते । कविः क्रान्तदर्शनः ग्रहपतिः ग्रहाणां पाता युवा हविषां देवैर्मिश्रयिता । यद्वा - नित्यतरुणः । हव्यवाट् वोढा च हविषाम् । जुह्वास्यः जुहूरास्यस्थानीया यस्येति ॥</p>
<ul>
<li>{ टीका- &lsquo;अग्नयेग्निवते पुरोडाशमष्टाकपालं निर्वपेद्यस्याग्नावग्निमभ्युद्धरेयुः&rsquo; इत्यस्य पुरोनुवाक्या - अग्निनाग्निरिति गायत्री ॥ अग्निनाभ्युद्दृतेनायमग्निः पूर्वोद्धृतः समिध्यते सम्यगेव इध्म उद्वायते [सम्यगेव इध्यते] । कविर्मेधावी गृहपतिर्गृहस्य पतिस्स्वामी । युवा नित्यतरुणः, हविर्भिर्वा देवानामात्मनश्च मिश्रयिता । हव्यवाट् हविषां वोढा । &lsquo;वहश्च&rsquo; इति ण्विः । जुह्वास्यः जुहूरास्यस्थानीया यस्य । सोयमेवं गुणोग्निरभ्युद्धरणदोषमुपशमयत्विति शेषः ॥}</li>
</ul>
<h3 id="मनतर-129">मन्त्रः</h3>
<p>त्वꣵ ह्य॑ग्ने अ॒ग्निना॒ विप्रो॒ विप्रे॑ण॒ सन्थ्स॒ता  ।<br>
सखा॒ सख्या॑ समि॒ध्यसे᳚  ।</p>
<h4 id="टक-129">टीका</h4>
<p>19एकादशी - त्वं हीति ॥ इयमपि तत्रैव व्याख्याता । हे अग्ने त्वमग्निना प्रणीयमानेन विप्रः मेधावी विप्रेण तादृशेन सन् समीचीनकामस्सन् सता तादृशेन सखा समानख्यानः सख्या तादृशेन । हि हेतौ । यस्मादीदृशः तस्मादेतेन त्वं समिध्यसे इति</p>
<ul>
<li>{टीका - तत्रैव याज्या - त्वं ह्यग्न इति गायत्री ॥ हे अग्ने त्वमग्निनाभ्युद्धृतेन समिध्यसे सम्यगेवेध्यसे । कीदृशः कीदृशेनेत्याह - विप्रो मेधावी विप्रेण मेधाविना समिध्यसे । अयमकेस्समिन्धनहेतुः । किञ्च - सन् प्राज्ञः स तादृशेनाग्निना समिध्यसे । &lsquo;हि च&rsquo; इति निघातप्रतिषेधः, &lsquo;तिङि चोदात्तवति&rsquo; इति गतेरनुदात्तत्वं, &lsquo;उहात्तवता तिङा&rsquo; इति समासः, अदुपदेशाल्लसार्वधातुकानुदात्तत्वे यक उदात्तत्वम् । ईदृशस्त्वमभ्युद्धरणदोषमुपशमयेति शेषः ॥}</li>
</ul>
<h3 id="मनतर-130">मन्त्रः</h3>
<p>तम्म॑र्जयन्त सु॒क्रतु॑म्पुरो॒यावा॑नमा॒जिषु॑  ।<br>
स्वेषु॒ ख्षये॑षु वा॒जिन᳚म्  ।</p>
<h4 id="टक-130">टीका</h4>
<p>20द्वादशी - तमिति ॥  तमग्निं सुक्रतुं शोभनकर्माणम् । &lsquo;क्रत्वादयश्च&rsquo; इत्युत्तरपदान्तोदात्तत्वम् । पुरोयावानमग्रेगन्तारम् । &lsquo;आतो मनिन्&rsquo; इति वनिप् । आजिषु यज्ञभूमिषु स्वेषु क्षयेषु स्वेषु स्थानेषु वाजिनं हविषा तद्वन्तं; तत्र तत्र यष्टव्यत्वात् । &lsquo;क्षयो निवासे&rsquo; इत्याद्युदात्तत्वम् । ईदृशं मर्जयन्त संस्कुर्वन्ति । मृजेर्ण्यन्ताच्छान्दसो लङ्, वृद्ध्यभावश्छान्दसः, &lsquo;बहुलं छन्दस्यमाङ्योगेऽपि इत्यडभावः । तस्माद्वयमपि संस्कुर्म इति</p>
<h3 id="मनतर-131">मन्त्रः</h3>
<p>य॒ज्ञेन॑ य॒ज्ञम॑यजन्त दे॒वास्तानि॒ धर्मा॑णि प्रथ॒मान्या॑सन्न्  ।<br>
ते ह॒ नाक॑म्महि॒मान॑स्सचन्ते॒ यत्र॒ पूर्वे॑ सा॒ध्यास्सन्ति॑ दे॒वाः ॥[36]</p>
<p>़####  टीका
21त्रयोदशी - यज्ञेनेति ॥इज्यते इति यज्ञोग्निः । &lsquo;यज याच&rsquo; इति नङ्प्रत्ययः । तेनेतरमग्निमयजन्त यजन्ते देवाः ऋत्विजः । स एव लङ् । यत्रैव तदेव क्रियते । तानि धर्माणि कर्माणि प्रथमानि मुख्यानि आसन् हिंसारहितानि अभावयन् । &lsquo;बहुलमन्यत्रापि&rsquo; इति णिलुक् । ये त्वेवं कुर्वन्ति ते ह त एव नाकं स्वर्गं महिमवन्तः महिमानः । मत्वर्थीयो लुप्यते । नाको विशेष्यते - यत्र पूर्वे साध्याः साधकाः यजमानाः देवाः देवीभूतास्सन्ति इदानीमपि तत्र विद्यन्ते । साधयतेः &lsquo;अचो यत्&rsquo; इति कर्तरि यत्, णिलोपः, &lsquo;यतो नावः&rsquo; इत्याद्युदात्तत्वे उदात्तनिवृत्तिस्वरेण यत उदातत्वम् । तस्माद्वयमप्येतेन कर्मणा तद्धनं सचेमहीति ॥</p>
<p>इति श्रीभट्टभास्करमिश्रविरचिते यजुर्वेदभाष्ये ज्ञानयज्ञाख्ये तृतीये काण्डे पञ्चमप्रश्ने एकादशोनुवाकः पञ्चमः प्रश्नस्समाप्तः ॥</p>
<p>समाप्तश्च तृतीयः काण्डः ॥</p>

  </div>
</article>







<aside class="card border" id="section-tree-item-">
    <div class="card-title bg-light-gray border d-flex justify-content-between">
        <a href="https://vvasuki.github.io/vedAH/yajuH/taittirIyam/saMhitA/bhaTTa-bhAskara-bhAShyam/3/5/">प्रपाठकः 5 </a>
        <a data-toggle="collapse" href="#section-tree-item-body-" role="button" aria-expanded="false" aria-controls="section-tree-item-body-" >…<i class="fas fa-caret-down" class="collapsed"></i> </a>
    </div>
    <nav id="section-tree-item-body-" class="card-body p-0 collapse">
        
        <li>draft: false</li>
        
        <li>iscjklanguage: false</li>
        
        <li>title: प्रपाठकः 5</li>
        
        <li>unicode_script: devanagari</li>
        
    </nav>
</aside>


      </main>
    </div>
    <footer class="bg-yellow  p-1" role="contentinfo">
  <div id="disqus_thread"></div>
  <div id="div_footer_bar" class="container-fluid d-flex justify-content-between">
    <a class="btn btn-secondary" href="https://github.com/vvasuki/vedAH/issues/new" >
      प्रतिस्पन्दः
    </a>
    <a class="btn btn-secondary" href="http://creativecommons.org/licenses/by/4.0/"><img alt="Creative Commons License" style="border-width:0" src="https://i.creativecommons.org/l/by/4.0/80x15.png" /></a>
    <div class="btn small border">
      Built on 2021 Jun 11 16:37:10 UTC. (<a href="http://google.com/search?q=16%3a37%3a10%20UTC to IST">IST</a>)
    </div>
  <ul id="footer-bar-right-custom" class="list-group list-group-horizontal">
  </ul>
  </div>
</footer>

  </body>
  <script type='text/javascript'>
    
    
    
    module_main.default.onDocumentReadyTasks();
  </script>
</html>
