+++
title = "०२ स त्वामदद्वृषा"

+++

हे इन्द्र त्वा ! त्वां स सोमोऽमदत् । आमदयत् । हर्षं प्रापयश् । कीदृशः सोमः । वृषा सेचनस्वभावो मदो मदकरो हर्षकारी श्येनाभृतः श्येनरूपमापन्नया पक्ष्याकारया गायत्र्या दिवः सकाशादाहृतः सुतोऽभिषुतः । हे वज्रिन् वज्रवन्निन्द्र येन पीतेन सोमेनौजसा बलकरेणाद्भ्योऽन्तरिक्षसकाशाद्वृत्रं निर्जघन्थ हतवानसि । अन्यत्पूर्ववत् ॥ अमदत् । मदी हर्षे । अस्माण्णिचि मदी हर्षग्लपनयोरिति घटादिषुपाठात् मित्वे सति मितां ह्रस्व इति ह्रस्वत्वम् । लङि छन्दस्यु भयथेति शप आर्धधातुकत्वाण्णेरनिटीति णिलोपः । अद्भ्यः । आप इत्यन्तरिक्षनाम । अपो भि (पा ७-४-४८) इति पकारस्य तत्वम् । जघन्थ । क्रादिनियमप्राप्तस्येट उपदेशेऽत्वत इति प्रतिषेधः । अभ्यासाच्चेति हकारस्य घत्वम् । लितीति प्रत्ययात्पूर्वस्योदात्तत्वम् । यद्वृत्तयोगादनिघातः ॥ २ ॥